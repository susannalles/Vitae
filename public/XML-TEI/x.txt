
  
    
      
        Prova include
        Susanna All√©s Torrent
      
      
        Information de la publication
      
      
        Information sur la source
      
    
    
      
        
      
    
  
  
    
      
        
          Title
        
        
          Publication Information
        
        
          Information about the source
        
      
    
    
      
        
       
         
        
      
    
  
  
  
  
    
      
        [VITA HANNIBALIS, PER DONATUM ACCIAIUOLUM EDITA]
      
      
        Publication Information
      
      
        Information about the source
      
    
  
  
    
      
        
          Hannibalis uiri illustris uita ex Plutarcho graeco in latinum per Donatum Acciaiolum
            uersa.
        
        
          1.1 Si primi
            punici belli, quod carthaginenses cum populo
              Romano gessere, memoria repetatur, multi imperatores nobis ocurrent, qui ex
            rebus gestis gloriam consecuti celebrem famam suis posteris reliquerunt. 2
            Sed ex poenorum ducibus nemo est, quem omnes graeci latinique scriptores magis
            extollant, quam Hamilcharem
            Hannibalis patrem cognomento Barcham
            uirum sine dubio praestantem et rei militaris, ut in illa quisque aetate poterat,
            peritissimum. 3 Is primum in Sicilia
            Romanorum impetum, qui multas inflixerant suae reipublicae
            clades, diutius quam par erat sustinuit. 4 Deinde Aphrico bello cum
            mercenarii milites seditione facta rem Carthaginensium in
            extremum periculum coniecissent, sic strenue incendium illud restinxit, ut sit omnium
            sententia iudicatum, ea tempestate unius Hamilcharis opera patriam
            fuisse seruatam. 5 In Hispaniam post haec cum imperio
            missus quo tempore Hannibalem puerum secum duxisse traditur, cum
            multa gessisset memoratu digna, tandem .viiii. anno quam in eam prouinciam uenerat,
            aduersus Vetheones fortiter pugnans interiit.
        
        
          2.1 Post Hamilcharis mortem, Hasdrubal eius
            gener, quem Carthaginenses fauente factione Barchina exercitui praefecerant, octo ferme
            annos imperium obtinuit. Is Hannibalem non multo tempore post interitum patris
            repugnantibus etiam alterius factionis principibus in Hispaniam uocauit, ut sicut antea
            puer uiuente Hamilchare coeperat bellicis artibus erudiri, sic etiam tunc robustiore
            aetate periculis laboribus ac omnibus officiis militaribus assuesceret. 2 At
            uero etsi ab initio memoria patris non parum sibi in exercitu profuisset ad fauorem
            conciliandum, paulo tamen postea sua opera atque ingenio factum est, ut ueteres milites
            aliorum ducum desiderio deposito hunc sibi animo proponerent, quem praecipue imperatorem
            deligendum putarent. 3 Omnia enim quae magno futuro duci expetenda esse
            uidebantur, abunde Hannibali aderant. Quippe erat ei consilium ad egregia facinora
            promptum, consilio autem neque industria neque audacia deerat. 4 Nulla
            pericula nulla incommoda corporis quae caeteros remorari solent et a rebus gerendis
            abducere, inuictum animi uirum terrebant, uigilare festinare cuncta obire quae
            aut strenuo milite aut egregio imperatore digna uidebantur. 5 His artibus
            Hannibal sub Hasdrubale per triennium meruit, quo quidem tempore adeo totius exercitus
            fauorem sibi conciliauit, ut statim post Hasdrubalis mortem ingenti militum consensu
            imperator sit appellatus, quam praerogatiuam militarem fauente factione Barchina populus
            Carthaginensis sine controuersia comprobauit.
        
        
          3.1 Sex et uiginti annos cum est imperator ab
            exercitu declatatus, Hannibalem natum comperio. Nouem enim annorum fuisse constat, cum
            eum pater in Hispaniam duxit atque ab eo tempore usque ad interitum Hasdrubalis auctore
            Polibio septem et decem numerantur anni. 2 Verum ex quo die Hannibal
            exercitum ac totius reipublicae administrationem suscepit non longam moram interponendam
            putauit, quin populo Romano, quod multo ante animo agitauerat, bellum inferret.
              3 Nam erat ei indignatio primum aduersus Romanos ob Siciliam Sardiniamque
            amissam cum omnibus Carthaginensibus pene communis. Accedebat deinde priuatum odium et
            quasi haereditarium ab Hamilchare patre accaeptum, quo nemo alter ex Carthaginensium
            ducibus nomini Romano fuerat infestior. 4 Traditum quoque memoriae est
            Hamilcharem sacrificantem eo tempore quo in Hispaniam profectionem parabat, Hannibalem
            admodum puerum iureiurando obstrinxisse, cum primum per aetatem liceret, populi Romani
            fore inimicum, 5 cuius quidem rei memoria et acerba sane recordatio ueluti
            quaedam paterni odii imago ante oculos iuuenis uersabatur animumque urgebat, ut ea
            semper moliretur, quae ad euertendum Romanum Imperium pertinerent. 6
            Praeterea factio Barchina frequentibus stimulis eum incitare non desistebat, ut armis 20
            et imperio opes quam maximas compararet. 7 Eae igitur tum publicae tum
            priuatae causae cum Hannibalem hortarentur ad suscipiendum cum Romaniis bellum, ferox
            iuuenis occasionem nouandarum rerum ex tali materia caepit.
        
        
          4.1 Erant in Hispania per id tempus Saguntini
            quasi medii inter Romanorum et Carthaginensium fines iure foederis in libertate relicti.
            Hi postea se totos Romanis addixerant, initaque societate Romani imperii fidissimi
            cultores habebantur. 2 Quare Hannibal constituit animo nihil opportunius
            fieri posse ad eliciendam Romanorum iram ac incendium quod sibi optatissimum erat
            concitandum quam Saguntinos armis belloque lacessere. 3 Sed priusquam socios
            populi Romani aperte adoriretur, statuit in olcadas aliosque trans Hiberum populos
            exercitum ducere ac iis ad deditionem compulsis aliquam Sagunto nocendi causam reperire,
            qua non tam meditato consilio a se illatum, quam a Saguntinis contractum bellum uideri
            posset. 4 Primum igitur Olcadum gente ad deditionem compulsa, Vacceos deinde
            aggreditur, agros depopulatur, oppida per multa expugnat, Hermandicam et Arbocolam urbes
            opulentissimas capit ac iam prope omnem regionem in potestatem redegerat, 5
            cum plaerique ab Hermandica profugi se inuicem confirmantes aduersus poenum coniurant,
            multitudinem cogunt, exules Olcadum socios sibi adsciscunt; 6 deinde
            persuadent Carpentanis, qui sibi finitimi erant, ut communi consilio poenum in reditu
            suo nihil tale expectantem inuadant. 7 Facile in hanc sententiam
            discedentes populi bellandi cupidi recentibusque iniuriis lacessiti arma capiunt, ac
            ingenti multitudine coacta (Erant enim supra centum milia) Hannibalem redeuntem ex
            Vacceis prope flumen Tagum adoriuntur. 8 Ad quorum conspectum subito
            constitere Carthaginensium signa, totoque agmine pauor et trepidatio fuit. Nec ambigitur
            quin poeni eo die insignem cladem accepturi essent, si repentino hostium aduentu commoti
            praedaque onusti cum ferocissimis gentibus conseruissent manus. 9 Sed
            prouidus imperator Hannibal haec animaduertens praelio supersedere statuit atque ibi
            castra posuit. Proxima deinde nocte, quanto maxime silentio potuit, copiis amnem
            traductis, locum ea parte qua transitus hosti facillimus dabatur, ab omni praesidio
            uacuum reliquit, ut partim simulato metu, partim occasione oblata barbaros ad
            transeundum flumen alliceret; 10 nec uirum, qui astutia omnes duces aetatis
            suae sine controuersia superauit, opinio in decipiendo hoste consiliumque fefellit.
            Barbari enim natura feroces multitudine quoque sua plus nimio fidentes, dum
            Carthaginenses perterritos esse arbitrantur, magno impetu se in aquam proiiciunt.
              11 Hos incompositos implicatosque prius quam omnino flumen traiiciant,
            equitibus primum, mox omnibus copiis aggrediuntur poeni magnoque eorum numero interfecto
            reliquos in fugam uertunt.
        
        
          5.1 Post hanc uictoriam cuncti trans Iberim
            populi deditionem faciunt praeter Saguntinos, qui etsi Hannibalem suis ceruicibus
            inminentem conspiciunt, tamen populi Romani societate confisi defensionem suscipiendam
            putant, Romam quam celerrime legatos mittunt, qui senatum doceant quanto in periculo res
            eorum sint et aduersus acerrimum hostem iam sibi uim haud dubie inferentem auxilium
            petant. 2 Vix saguntinorum legati ex Hispania discesserant Romam profecturi,
            cum poenus iam in apertum bellum prorumpens omnibus copiis ad obsidendumoppugnandumque
            Saguntum accessit. 3 Quod ubi Romam nuntiatum est, agitatumque in senatu de
            sociorum iniuria, miti sententia decreuerunt patres, ut Publius Valerius Flaccus et
            Quintus Fabius Pamphilus ad Hannibalem mitterentur, ut a Sagunto recederet, qui si non
            pareret, Carthaginem ire iussi sunt ad ducem ipsum pro uiolato foedere
            deposcendum.
        
        
          6.1 Hos oratores auditos esse ab Hannibale
            uanaque ab eo tulisse responsa Polibius refert. Liuius contra nec auditos nec in castra
            admissos scribit8. Ambo tamen in eo conueniunt, quam primum in Hispaniam deinde in
            Aphricam profectos Carthaginem uenisse tradunt, expositisque patrum mandatis sic
            aduersam habuisse dicunt factionem Barchinam, ut neglecti despectique re infecta Romam
            redirent.
        
        
          7.1 Erant omnino in senatu Carthaginensium
            factiones duae, quarum altera iam inde ab Hamilchare cognomento barcha intitium trahens
            Hannibali filio quasi ex haereditate obuenerat, auctaque deinceps in tantas creuerat
            opes, ut domi forisque in omni re decernenda superior haberetur. 2 Altera
            uero principem habebat Hannonem uirum grauem summaeque in ea republica dignitatis, toga
            tamen magis quam armis egregium. 3 Is ea tempestate qua legati Romanorum
            Carthaginem uenerunt questum de sociorum iniuriis, solus fuisse traditur, qui omni prope
            repugnante senatu foedus cum populo Romano seruandum censuit monuitque, ut ab eo
            cauerent bello, quod extremam erat suae patriae perniciem allaturum.
              4 In quo si carthaginenses non tam animum Hannonis quam eius consilium
            respicere uoluissent et pacis potius quam belli auctorem audiendum censuissent, sanctius
            sibi suaeque reipublicae foret consultum. 5 At illi unius iuuenis seu furorem
            seu cupiditatem secuti tantorum malorum, quae postea in sua capita redundarunt, ex eo
            tempore occasionem dedere. 6 Quocirca sapientes uiros et optimos
            rerumpublicarum gubernatores finem magis in rebus humanis quam initium spectari, et
            priusquam ad arma bellaque prorumpant, experiri omnia consilio decet.
        
        
          8.1 Caeterum Saguntini per id tempus quo ab
            Hannibale obsessi sunt, cum praeter ius fasque sibi bellum inferri uiderent, plures
            menses obstinatis animis obsidionem tulerunt. 2 Ad extremum multitudine
            hominum superante poeno (ad centum enim et quinquaginta milia habuisse in armis
            creditur) cum iam magna ex parte diruta moenia essent, excidium urbis expectare
            maluerunt, quam in acerbissimi hostis potestatem uenire. 3 Octauo mense quam
            coeptum oppugnari, captum Saguntum quidam auctores sunt11, quibus nec Liuius assentiri
            uidetur nec aliud certum tempus obsidionis illius in medium afferre12. 4 At
            uero expugnatio huius opulentissimae urbis coeptis Hannibalis multis in rebus adiumento
            fuit. Nam ciuitates nonnullas quae punici imperii pertesae metum defectionis praebebant,
            exemplo saguntinae cladis in fide retinuit, 5 militum animos confirmauit
            ditato exercitu ingenti praeda, preciosa munera ex spoliis Saguntinorum Carthaginem
            misit, quibus sibi primarios obligauit ciues paratioresque reddidit ad futurum bellum,
            quod cum populo Romano non in Hispania (ut multi arbitrabantur) sed in Italia sibi erat
            in animo gerere.
        
        
          9.1 Inter haec legati Romanorum cum in urbem a
            Carthagine rediissent, uana quae ibi accaeperant referentes responsa, et sub idem prope
            tempus excidium Saguntinum nuntiatum esset, sera tandem populum Romanum poenitentia
            caepit, quod labenti reipublicae sociorum opemque in extremo periculo postulanti non
            subuenisset. 2 Ita plaebs patresque incredibili misericordia moti simul
            indignatione accensi consules prouincias sortiri iubent Publio Cornelio Hispania, Tito
            Sempronio Aphrica. Ii enim tum consules erant: cum Sicilia euenit.
            3 Legatos deinde Carthaginem mittunt, principes ciuitatis qui coram senatu
            post longam disceptationem de foederum iure cum semina futurae contentionis quasi in
            conspectum omnium effudissent, magnaque ferocitate obtulissent bellum, Carthaginenses
            econtra non minore audacia oblatum suscepere, malo tamen consilio, ut postea res ipsa et
            belli exitus declarauit.
        
        
          10.1 Verum Hannibal cognitis iis quae in
            senatu Carthaginensium acta erant, cum iam tempus esse arbitraretur, ut sicut ab initio
            instituerat, Italiam peteret; res necessarias ingenti studio parat, classem instruit, ex
            fidissimis ciuitatibus auxilia accersit, omnes copias Carthaginem Nouam conuenire iubet.
              2 Post haec Gades profectus ante omnia commodissimum esse statuit
            opportunis custodiis Aphricam Hispaniamque munire, ne dum ipse in Italiam contendit,
            uacuae ab omni praesidio Romanis relinquantur. 3 Itaque in Aphricam primum
            mittit equites mille et ducentos, peditum ex Hispanis tredecim milia. Deinde ex diuersis
            ciuitatibus Aphricae quattuor milia peditum euocat, quos Carthaginem tueri iubet,
            obsides simul habiturus et milites. 4 Hispaniae autem praeficit Hasdrubalem
            fratrem, eique reliquit .L. nauium classem et ad duo milia equitum, peditum uero ad
            duodecim milia. 5 Atque iis praesidiis utranque prouinciam firmat, non quia
            ea sufficere arbitretur aduersus Romanas opes, si moles belli aut in Hispania aut in
            Aphrica sustinenda foret, sed quod haec satis esse existimet ad hostem suis finibus
            arcendum, dum ipse terrestri itinere exercitum ducens bellum in Italiam transferat.
        
        
          11.1 Sciebat praeterea populum
            Carthaginensem pro magnitudine imperii facile posse cum uellet nouas copias parare, nec
            solum reficere exercitum domi si opus esset, sed etiam supplementum sibi in Italiam
            mittere. 2 Ex quo enim graue ac periculosum bellum mercenariorum indignatione
            contractum a suis ceruicibus depulerant Hamilchare primum, deinde Hasdrubale, postremo
            Hannibale duce continenter uictores, 3 ita Punicum imperium auxerant, ut ea
            tempestate qua Hannibal in Italiam uenit, longe lateque eorum paterent opes.
              4 Nam omnem Aprhicae oram, quae nostro mari abluitur, tenebant. Ab aris
            Philenorum haud multum distantibus a magna Syrte usque ad columnas Herculis continet ea
            longitudo duo milia passuum, transgressique paruum fretum, quod Aphricam Europamque
            interiacet, omni prope Hispania potiti erant usque ad Pyreneum montem, qui eam
            prouinciam a Gallis diuidit.
        
        
          12.1 His rebus in Hispania atque Aphrica
            constitutis Hannibal Carthaginem Nouam reuertitur, ubi iam copiae instructae parataeque
            in armis erant. 2 Quapropter nihil ultra expectandum ratus, aduocata concione
            militum animos uerbis confirmat, spem magnarum rerum proponit, fertilitatem Italiae
            praedicat, amicitiam Gallorum commemorat. Demum hortatur ut laetis animis profectionem
            suscipiant.
        
        
          13.1 Sequenti die a Cathagine mouens per
            maritimam horam ad Iberum ducit. Sunt qui proxima nocte quiescenti Hannibali iuuenem
            admirabili specie uisum in somnis tradunt, hortantem primo ut se ducem in Italiam
            sequeretur. 2 Deinde cum magno strepitu serpentem apparuisse rarae
            magnitudinis, cupientique scire quidnam id portenderet, uisum sibi audire uastitatem
            Italiae esse. 3 Nec mirandum fuisset, si intentae Hannibalis curae
            cogitationesque uehementes, quibus ille uigilans bellum Italicum agitabat, quasdam
            nocturnas peperissent species. Nunc uictoriae nunc caedis et incendii aliarumque belli
            calamitatum similitudinem prae se ferentes. 4 Fit enim interdum sicut Orator
              inquit14, ut [112r] cogitationes sermonesque nostri pariant
            aliquid in somno tale, quale de Homero scribit Ennius, de quo uidelicet saepissime
            uigilans solebat cogitare et loqui.
        
        
          14.1 Hannibal superatis Pyrenei iugis
            conciliatisque sibi multis donis Gallorum animis, paucis diebus ad Rhodanum uenit.
              2 Rhodanus amnis non longe ab Istre Rhenique fontibus surgens, octingentis
            prope emensis stadiis in lacum Lemannum se condit, indeque egressus in occidentem se
            uertens Gallias aliquamdiu dirimit, Ararisque et aliorum fluminum accessione non
            mediocriter auctus, tandem inter Volcas et Cauares pluribus capitibus in mare
              influit15. 3 Volcarum gens ea tempestate circa utranque ripam
            colebat Rhodani, hominum abundantissima erat et inter Gallicas gentes opulentissima.
              4 Hi primo Hannibalis aduentu amnem transgressi constiterant in ripa
            fluminis, ut Poenos transitu prohiberent. Nam caeteris pacatis Gallis hos neque donis
            capere Hannibal, neque metu compellere potuit, ut amicitiam experiri quam uim
            Carthaginensium mallent. 5 Igitur dolis cum tali hoste agendum ratus, Hannoni
            Bomilcharis filio praecipit, ut occulte Rhodanum transmittat, et cum parte copiarum
            Gallos nil tale opinantes adoriatur. 6 Is ut imperatum erat, longiore itinere
            progressus, ubi commodissimum uisum est flumen traiicit, et circumductis copiis prius ad
            hostium castra peruenit, quam plane ab his uideri aut quid rei gereretur cognosci
            posset. 7 Galli clamore a tergo audito, cum neque consilii habendi neque arma
            capiendi spatium daretur, et iam a fronte instaret Hannibal pluribus nauigiis ad
            traiiciendum paratis, subito castris excessere, et quantum cursu ac uiribus efficere
            potuerunt, se in praecipitem dederunt fugam. 8 Sic igitur ex aduersa ripa
            hostibus pulsis reliquae Carthaginensium copiae incolumes
            traducuntur16.
        
        
          15.1 Interim crebri rumores de aduentu
            Hannibalis ad Publium Cornelium Scipionem, qui paulo ante Massiliam uenerat,
            deferebantur. Quae ut certius cognosceret consul, alam lectissimorum equitum ad
            exploranda consilia hostium mittit, quibus ut mandatum erat celeriter proficiscentibus,
            quingenti Numidae equites obuii fiunt, missi et ipsi a Poeno speculatum Romana castra.
              2 Nulla mora interiecta est quin praelio contenderent. Pugnatum est acriter
            ab utrisque. Tandem superiores Romani multis ex suis amissis, pluribus ex hostibus
            caesis, reliquos in fugam coniecerunt.
        
        
          16.1 Post haec Hannibal certior factus, quo
            in loco Romanorum copiae essent, agitare secum coepit, praestaret nec coeptum iter in
            Italiam prosequi, an aduersus praesentem consulem exercitum ducere et euentum totius rei
            experiri. 2 Cum multae utrinque rationes occurrerent, tandem fluctuantem
            animo Boiorum legati in eam partem traxerunt, ut omnibus rebus postpositis in Italiam
            contenderet. 3 Nam Boi iam ante Pyrenei transitum legatis Romanorum per
            fraudem captis, Manlio praetore magna clade affecto solicitatis Insubribus ad Poenum
            defecerant, ea praecipue causa indignati, quod Romani paulo ante Placentiam Cremonamque
            colonias miserant17.
        
        
          17.1 Itaque horum consiliis persuasus
            Hannibal castra mouit, et per ripam Rhodani aduerso flumine profectus paucis diebus
            peruenit ad locum, quem Insulam Galli appellant18. Hanc Arar et Rhodanus
            amnis ex diuersis montibus confluentes efficiunt, ibique nunc Lugdunium est celeberrima
            Galliae urbs, quam longis postea temporibus a Planco Numatio conditam fuisse accepimus.
              2 Hinc profectus Hannibal regione Allobrogum ingreditur, discordiisque
            duorum fratrum de regno inter se certantium sublatis par Castinorum et Vocontiorum fines
            ad flumen Druentiam uenit. 3 Druentia oritur ex Alpibus et citato descendens
            cursu in Rhodanum sese effundit et quia uada frequenter mutat, aegre pedibus transiri
            potest. Eo tamen transmisso amne per aperta loca quantum facultas dari potuit exercitum
            ducens, Alpes petit.
        
        
          18.1 Verum in superandis Alpibus tot
            tantaque incommoda perpessum Hannibalem tradunt, ut quidam auctores aequales temporibus
            eius belli ex ipso Poeno audisse dicant, se supra .XXX. hominum milia maximumque
            iumentorum numerum in transitu Alpium amisisse19. 2 Non solum
            enim cum montanis incolis multotiens sibi pugnandum, sed etiam aduersus angustias
            asperitatesque uiarum sic ei laborandum fuit, ut quibusdam locis per ingentia saxa igni
            acetoque putrefacta sibi aperuerit iter. 3 Quintodecimo die superatis Alpibus
            in agrum Taurinum descendit. Quo [112v] mihi uerisimilius uidetur per
            montem Genuae (sic enim uulgo appellant) qui ex altero latere flumen Druentiam, ex
            altero exitum in Taurinos habet poenum transisse.
        
        
          19.1 Postquam in Italiam uentum est, quae
            aut quantae copiae Hannibali fuerint, quia diuersa auctores rettulere, difficile ad
            fidem est exacto affirmare numero. 2 Alii centum milia peditum .XX. equitum,
            alii .XX. peditum .VI. equitum ex Aphris Hispanisque. Quidam uero Gallis Liguribusque
            additis .LXXX. milia peditum .X. equitum fuisse scribunt. 3 Sed credere libet
            neque ita magnum sibi fuisse numerum copiarum, ut asserunt primi, post tot emensa
            terrarum spatia tantaque detrimenta accepta, neque ita exiguum, ut secundi uolunt, cum
            maxime res quas postea gessit, menti occurrunt. 4 Qui uero mediam sequuntur
            uiam probabiliora dicere uidentur, cum ex .LXX. milibus peditum, .X. milibus equitum,
            quae ex Hispania mouit, magnam partem in Italiam duxerit, satisque constet confluxisse
            ad eum ingentem multitudinem Ligurum Gallorumque, qui ea tempestate non minore odio in
            Romanos quam Poeni ardebant.
        
        
          20.1 Cum ex Taurinis in agrum Insubrium
            uenisset, Hannibal aduersum habuit Publium Cornelium Scipionem, qui a Massilia ingenti
            celeritate in Italiam reuersus, Pado Ticinoque traiectis, haud procul ab hoste consedit,
            breuique interiecto spatio ambo ii duces alter alterius castra speculatum profecti,
            equestre praelium commiserunt, in quo aliquamdiu pari prope certamine dimicatum est. 2
            Ad extremum Romani cum uulneratus esset consul et Numidae equites paulatim circumeundo a
            tergo inminerent, pedem referre coacti sunt. Itaque sensim cedendo et consulem
            protegendo, sese in castra recaeperunt. 3 Sunt qui ab Aphricano filio iam tum
            pubescente seruatum patrem Cornelium scribunt. Quae quidem laus etsi maxima sit in tam
            recenti teneraque aetate, non tamen a uero nec a praeclaris rebus quas postea gessit,
            aliena uidetur. 4 Hoc praelio expertus Scipio quantum equitatu praeualeret
            hostis, statuit sibi ea loca petenda esse, in quibus pedestres copiae et consistere
            tutius et dimicare commodius possent. 5 Itaque sequenti nocte quanto maxime
            silentio potuit omni exercitu Padum traducto in agrum Placentinum contendit. Eodem uenit
            paulo post T. Sempronius Longus litteris senatus ex Sicilia accersitus, ut ambo consules
            communi imperio communique consilio rempublicam administrarent.
        
        
          21.1 Hannibal etiam post equestrem pugnam
            cum omnibus copiis Scipionem secutus ad flumen Trebiam consederat, sperans propinquitate
            castrorum fore aliquam dimicandi facultatem, quam sibi datum iri uehementissime
            cupiebat. 2 Non solum quia longam moram sustinere non poterat ob commeatus
            inopiam, sed etiam quia uerebatur infirmitatem Gallorum, qui et spem nouarum rerum et
            equestris uictoriae famam secuti, 3 ut facile in suam fidem atque amicitiam
            concesserant, sic etiam leui momento fieri posse credebat, ut durante in suis sedibus
            bello, odium a Romanis in se unum auctorem belli transferrent. Igitur omnibus modis
            materiem quaerebat, unde occasio committendi praelii oriretur20. 
        
        
          22.1 Accidit autem opportune per eos dies,
            ut Sempronius consul nactus hostium agmen praeda graue palatumque per agros inuaderet in
            fugamque coniiceret; atque ex ea re prospere gesta de euentu totius rei coniecturam
            faciens, in maximam spem ueniret uictoriae consequendae si iusta acie consereretur
            manus. 2 Quare priusquam Scipio conualesceret et noui consules crearentur,
            alicuius praeclari facinoris edendi cupidus, in certamen prodire decreuit. Rem21
            improbante collega clamanteque nihil intempestiuius agi posse, quam omnibus prope
            aduersantibus Gallis summam reipublicae in discrimen offerre. 3 Horum
            dissensiones per occultos exploratores deferebantur ad Poenum. Quibus cognitis callidus
            imperator extemplo locum inter utraque castra septum undique et uestitum uepribus et
            dumetis inuenit, ibique Magonem fratrem cum delecta manu consistere iussit. 4
            Deinde equitibus Numidis negocium dedit, ut adirent Romana castra hostemque lacessentes
            ad praelium excirent. 5 Ipse interim reliquum exercitum cibo potuque refectum
            in aciem deducit, ut in omnem occasionem gerendae rei intentus paratusque in armis
            esset. 6 Sempronius consul ad primum tumultum Numidarum subito equitatum,
            deinde sex milia peditum, postremo omnes copias ex castris educit.
        
        
          23.1 Erat autem brumae tempus et summa
            uigebat asperitas hyemis [113r] in iis praesertim locis quae Alpibus
            Apoeninoque clauduntur. Numidae, ut praeceptum erat citra flumen Trebiam Romanum sensim
            trahentes, ubi ad eum locum uenerunt, unde suorum signa conspici poterant, subito
            uerterunt in effusum hostem equos. 2 Est enim Numidarum consuetudo, ut sponte
            plaerunque cedant, mox ubi uisum fuerit, sistant, rursus maioreque impetu quam prius
            hostem inuadant. 3 Sempronius extemplo equitibus ad subsidia reuocatis pro
            necessitate temporis aciem instruit, pugnam cum hoste, qui omnia ad futurum certamen
            praeparauerat, commissurus. 4 Iam enim cum instructis copiis aderat Hannibal,
            ut praesenti occasione certandi uteretur. Pugna primum a leui armatura, deinde ab
            equitatu initia est, in qua Romani equites cum impetum hostium sustinere non possent,
            facile cesserunt loco. 5 Praelium deinde legiones excepere tanta contentione
            tamque paratis ad dimicandum animis, ut resistere posse uiderentur, si eis fuisset cum
            solo pedite decernendum. Sed hinc equites elephantique terrebant, hinc pedites instabant
            acriter pugnantes aduersus corpora fame frigoreque confecta. 6 Itaque magis
            animis quam uiribus hanc molem circunstantium incommodorum sustinentes Romani, pugnam
            extraxere, quousque Mago ex insidiis exortus cum clamore ac tumultu incautos inuasit, et
            media Poenorum acies iussu Hannibalis impetum in Cennomanos fecit. 7 Tunc
            fuga ab auxiliaribus caepta Romanorum fraegit animos. Nam ad decem milia peditum ex
            Romano exercitu fuisse dicuntur22, qui per medios erumpentes hostes se
            Placentiam contulere. Ex reliquis copiis fugientes persecuti maiorem partem conciderunt
            poeni. 8 Euasit tamen Sempronius consul summo periculo manibus hostium
            euitatis. Nec Poenis incruenta uictoria fuit, multis ex suis militibus ac omnibus prope
            elephantis amissis.
        
        
          24.1 Post hanc pugnam Hannibal per omnem
            regionem uagatus cuncta ferro ignique uastauit, oppida quaedam caepit ac ingentem
            multitudinem incolarum nullo ordine militari in certamen euntem parua manu fudit
            fugauitque. 2 Vere primo maturius quam tempus postulabat ex hybernis mouens
            cum in Hetruriam contenderet et prope Apoenini iuga saeua tempestate repulsus exercitum
            in agrum Placentinum reduxit, breuique interiecto spatio cum multae necessariae urgerent
            causae rursus eandem profectionem sicut instituerat, suscipiendam putauit. 3
            Nam Gallorum insidiis prope circunuentus, calliditate ingenii periculum capitis
            euitauerat. Aegre enim ferentes Galli bellum in suis agris diutius consistere, unum
            Hannibalem caput belli petebant. Quo periculo compulsus Poenus maturandum sibi atque in
            aliam prouinciam omnem exercitum traducendum putabat.
        
        
          25.1 Accedebat praeterea quod ad opinionem
            gentium et suorum militum alacritatem magni interesse arbitrabatur tantas uideri
            Carthaginensium uires, tantum ducis animum, ut in propinquas Romanae urbi regiones arma
            transferre auderet. 2 Quare postpositis omnibus rebus castra mouit,
            superatisque Apoenini iugis per Ligures ea uia qua ad paludes ac planiciem fluminis Arni
            est iter in Hetruriam descendit. Arnus uehementius excreuerat per eos dies, atque omnes
            circumadiacentes campos aquis inundauerat. 3 Igitur Hannibal tantum exercitum
            secum trahens priusquam e palustribus locis egrederetur, uitare non potuit quin ingentem
            hominum ac iumentorum iacturam faceret. 4 Ipse quoque dux etsi elephanto, qui
            unus superfuerat ex multis eminens ueheretur, plures tamen dies ac noctes aeris
            intemperie uigiliisque confectus alterum amisit oculum.
        
        
          26.1 Inter haec Caius Flaminius consul
            exercitu a Sempronio accepto Aretium uenerat inconsulto senatu aegreque ferente, quod
            relicto Romae Cneo Seruilio collega sine insignibus sine lictoribus furtim in prouinciam
            contendisset. 2 Hunc uirum natura ferocem plaebis fauor supra modum extulerat
            atque ita audacem reddiderat, ut appareret omnia incaute inconsulteque acturum.
              3 Quod ubi Hannibal comperit, commodissimum esse statuit ingenium consulis
            irritare conarique omnibus modis, ut antequam collegae iungeretur, ad pugnam
            alliceret.
        
        
          27.1 Itaque castra mouens per agrum
            Fesulanum Arretinumque magno impetu uagatur, omnem regionem terroribus implet, cuncta
            ferro ignique peruastat, nec prius populationibus aut incendiis finem facit, quam passim
            uastatis agris ad montes Cortonenses atque inde ad Transimenum lacum peruenit. [113v] 2 Ibi locum contemplatus cum capere insidiis hostem
            quaereret, prope angustam uiam, quae ad Transimenum ducit, sub quibusdam tumulis
            equitatum locat, post montes leuem armaturam considere iubet. 3 Ipse cum
            reliquis copiis in planiciem descendit suspicatus id quod accidit, Romanum consulem non
            quieturum. 4 Homines enim furentes ingenio facile ad 10 omnes machinas atque
            insidias hostium patent, saepeque salutaribus consiliis spretis summam rerum in
            discrimen obiiciunt.
        

        
          28.1 Flaminius, ubi passim agros sociorum
            diripi, frumenta succidi, aedificia incendi sensit, subito contra omnium sententiam qui
            collegam expectandum censebant, castra mouit citatumque agmen ad hostem duxit.
              2 Cum occidente iam sole ad angustias Transimeni lacus peruenisset, eo in
            loco constitit continenti itinere defessus miles. 3 Sequenti die sub primam
            lucem nulla re antea explorata saltum transcendit. Hannibal uero qui omnibus antea
            praeparatis occasionem expectabat gerendae rei, ubi in patentiorem campum Romanum
            deductum cernit, dat omnibus inuadendi signum. 4 Tunc undique surgentes Poeni
            hostem lacu et montibus clausum adoriuntur, nec solum a fronte, sed etiam a tergo et
            lateribus instant. 5 Contra Romani nullo ordine militari praelium ineuntes
            constipati conglobatique in nebula, quae omnium oculos occupauerat, ueluti in umbra
            pugnant, ut mirandum fuerit, cum ab omni parte circumsepti tenerentur, quibus rebus
            fraeti, tandiu pugnam distulerint. 6 Nam supra tres horas ita acriter
            certatum constat, ut neque maximus terremotus eo tempore a pugnantibus auditus sit, nec
            prius Romana inclinata acies, quam manu equitis cui Ducario nomen erat, consulem tota
            acie uolitantem interfectum fama uulgauit. 7 Tunc Romani spoliati praesidio
            ducis ac omni spe destituti terga uerterunt, alii montes alii lacum petentes, quorum
            multi in fuga sunt comprehensi atque interfecti. Cecidere in ea pugna ex copiis
            Romanorum ad .XV. milia hominum et ad .X. milia uariis itineribus euasere. 8
            Fuisse etiam dicuntur sex milia peditum qui ab initio pugnae impetu facto saltum
            superarunt et in eminenti quodam tumulo constiterunt, postea uero finito praelio
            accaepta a Poenis fide proditi fraudatique in uictoris potestatem uenerunt.
        
        
          29.1 Hannibal hac ingenti uictoria parta
            multos ex captiuis Italici generis liberaliter prosecutus sine precio dimitti iussit, ut
            humanitatis et indulgentiae fama per populos uulgaretur, a quibus tamen uirtutibus
            ingenium eius longissime aberat. 2 Fuit enim Hannibal ferus immanisque natura
            et adiunxit etiam a prima pueritia disciplinam, qua non iura non leges non ciuiles
            consuetudines, sed bella caedesque et hostiles proditiones tractare didicerat.
              3 Itaque crudelissimus euasit dux et in fallendis hominibus callidissimus.
            Nam ad decipiendum hostem semper intentus, quos aperto marte superare non poterat, dolis
            aggrediebatur, ut facile ex praesenti pugna et ex praelio quod antea cum Sempronio ad
            Trebiam commisit, possumus iudicare. Sed haec in alium locum differantur.
        
        
          30.1 Romam uero ubi Flaminium consulem
            uictum caesumque cum magna parte copiarum nuntiatum est, ingens repente luctus ciuitatem
            inuasit. Alii publicam alii priuatam quidam utranque calamitatem deplorabant.
              2 Miserabile spectaculum erat multitudinis mulierum uirorumque confluentis
            ad portas, ut priuatim quisque de suis necessariis certior redderetur. 3
            Proditum quoque memoriae est mulieres duas stantes solicitis ac pendentibus animis pro
            salute filiorum, cum praeter spem filii occurrissent, subita laetitia expirasse. 
        
        
          31.1 Sub idem tempus quattuor milia equitum
            ad Flaminium consulem mittebantur a Seruilio collega nondum sciente praelium ad
            Transimentum factum. 2 Hi in itinere audita suorum clade cum in Umbriam se
            reciperent, ab equitatu hostium excaepti ad Hannibalem deducuntur. 3 Caeterum
            cum tot tamque multiplicibus accaeptis in summo periculo res Romana esset, placuit
            extraordinarium imperium quaeri dictatoremque creari, quod unum remedium alienissimis
            temporibus reipublicae adhiberi solitum erat. 4 Sed cum obsessis omnibus uiis
            Seruilius consul Romam uenire non posset, nouo exemplo populus Romanus dictatorem Q.
            Fabium, cui postea Maximo fuit cognomen, et M. Minutium magistrum equitum dixit.
        
        
          32.1 Erat autem Fabius uir magni consilii
            atque prudentiae et summae in republica dignitatis23. Itaque eo tempore
            omnes [114r] ciues hunc unum intuebantur, iamque sibi persuaserant eo
            duce aut nullo alio defendi statum ciuitatis posse. 2 Haec ille non ignorans
            ingenti cura rebus necessariis comparatis ab urbe proficiscitur et exercitu a Seruilio
            consule accaepto duabusque legionibus additis ad hostem pergit.
        
        
          33.1 Iam Hannibal a Transimeno lacu recto
            itinere Spoletum profectus, tentauerat primo impetu si id oppidum capi posset. Concursu
            oppidanorum ad tuenda moenia facto cum egregie defenderetur, uastatis omnibus eorum
            agris, uicis aedificiisque incensis, in Picentes atque inde per Marsos et Pelignos in
            Apuliam contenderat.
        
        
          34.1 Dictator hostem secutus prope Arpos
            haud procul a Punicis castris consedit eo consilio, ut morando cunctandoque bellum
            traheret. Nimia enim superiorum ducum ferocia in eum locum rem Romanam deduxerat, ut a
            totiens uictore hoste non uinci eo tempore pro uictoria haberetur. Itaque omnia repente
            mutauit imperator mutatus. 2 Nam cum Hannibal primo in aciem deduceret,
            deinde quiescente hoste omnem regionem popularetur, ut uastando in oculis agros sociorum
            dictatorem exciret ad praelium capessendum, nihilo magis motus Fabius suos in castris
            continebat.
        
        
          35.1 Hanc cunctationem Romani ducis iniquo
            animo ferens Hannibal, frequenter castra mutare constituit, ut pluribus adeundis locis
            aliqua uel fallendi hostem uel committendi praelii occasio oriretur. 2
            Quapropter superato Apenino ex agro Arpinati in Sannium uenit, pauloque post quibusdam
            campanis quos ad Transimenum captos liberaliter dimiserat, afferentibus spem Capuae
            potiundae 15 castra mouit, perito quodam regionis admonito, ut in agrum Cassinatem
            exercitum duceret. 3 Similitudine nominis Cassilinum dux itineris pro Cassino
            accipiens, longe diuersa uia per Calentinum et Calenum agrum in campum Stellantem
            Hannibalem traxit. Vbi cum septa undique montibus et fluminibus regio teneretur, cognito
            errore, Poenus hominem crudeliter excruciatum necari iussit. 4 Fabius per id
            tempus incredibili patientia usus, uagari Poenum permisit, donec occupato Gallicano et
            Casilino monte opportuna loca praesidiis firmauit. Quo factum est, ut Punicus exercitus
            prope circumuentus uel opprimi commeatus inopia uel turpi fuga sibi consulere cogeretur;
              5 nisi Hannibal arguta fallacia frustrato hoste periculum euitasset. Nam
            hac re animaduersa, cum sibi opportunum uisum est, imperat militibus suis, ut ex agresti
            praeda quam abunde in castris habebat, ad duo milia boum ad se deducant. Horum cornua
            facibus uinciri iubet. Deinde quosdam idoneos deligit uiros, qui sub primam uigiliam
            facibus incensis ad summos montes baeluas concitent. 6 Nihil ex iis quae
            imperata erant, pretermissum fuit. Agitati boues ardentibus facibus summa montium
            petunt. Copiae paulatim sequuntur. Romani qui multo ante firmis praesidiis saltus
            occupauerant, re noua perterriti et insidias esse rati subito ex opportunis locis
            discessere. 7 Fabius quoque Punicam fraudem suspectam habens, cum non satis
            constaret quidnam rei esset, suos in castris continuit. 8 Interim Poenus haud
            procul ab aquis Suessanis, quem locum hac tempestate incolae regionis Turrim Balneorum
            appellant, saltum transgreditur atque in agrum Albanum cum omnibus copiis incolumibus
            sese recipit, breuique interiecto spatio castra mouet, quasi recta uia Romam petiturus.
              9 Sed postea conuerso itinere in Apuliam rediit. Ibi potitus oppido Glereno
            opulento sane et abundanti omni copia rerum hyberna in iis locis habere constituit.
        
        
          36.1 Nec multo post dictator subsecutus haud
            procul a Punicis castris in agro Larinati consedit. Inde reipublicae causa Romam
            accersitus, cum celeriter sibi proficiscendum esset, magistro equitum denuntiat, ut sese
            loco teneret, neue absente se cum hoste manum consereret. 2 Nam sicut ab
            initio proposuerat animo, ita etiam postea in eo perseuerandum putabat, ut neque hostem
            in praelio lacesseret, neque lacessitus in aciem descenderet.
        
        
          37.1 Sed accidit post discessum eius, ut M.
            Minutius praeceptorum immemor, hostium manum adoriretur frumentatum ab Hannibale missam
            palantemque per agros cum multa caede in castra coniiceret. 2 Extemplo huius
            rei fama Romam perlata auctaque rumoribus ueluti adeptae uictoriae nomen obtinuit ac ita
            multitudinis impleuit aures, ut repente sit magistro equitum, quod ante id tempus
            contigit nunquam cum Fabio dictatore [114v] aequatum imperium. Hanc
            iniuriam sibi indigno illatam magno animo ferens Fabius in castra reuertitur.
              3 Iam duo dictatores uno tempore erant, res ante eam diem inaudita
            diuisisque inter se copiis sicuti consulibus mos fuit, pari imperio exercitus
            praeerant.
        
        
          38.1At M. Minutius ex iis rebus tantam sibi
            arrogantiam sumpserat, ut quod uix Hannibal totiens uictor auderet, ausus sit quadam die
            inconsulto collega certamen inire ac in eum locum copias suas perducere, ubi Punicis
            insidiis circumuentae ad arbitrium hostium caedebantur, nec ullam euadendi uiam
            habebant, nisi Fabius publicae salutis magis quam accaeptae iniuriae memor in tempore
            subuenisset. 2 Nam recentibus copiis certamini superueniens haud dubie
            terruit Poenum et facultatem legionibus Romanis dedit, ut sese in locum tutum
            reciperent. Maximam hinc uirtutis et prudentiae famam cum apud suos tum apud hostes est
            Fabius consecutus. Nam et Hannibalem in castra redeuntem dixisse tradunt eo praelio a se
            M. Minutium, se antem a Fabio esse superatum. 3 Et ipse Minutius cognita
            prudentia uiri iuxta Hesiodi sententiam meliori parendum ratus, cum omnibus copiis in
            castra Fabii uenit, magistratuque deposito honorificentissimis uerbis patrem Fabium
            salutatuit, longeque is fuit cunctis militibus laetissimus dies. Caeterum utrisque
            exercitibus in hyberna discedentibus post longam contentionem creati sunt consules noui
            Lucius Paulus Aemilius et Caius Terentius Varro homo ex infima plaebe populari aura ad
            consulatum euectus.
        
        
          39.1His concessum est, ut maioribus copiis
            quam consueuerant priores duces rem Romanam gererent, auctae legiones et nouae quoque
            ueteribus additae. 2 Profecti ad exercitum consules diuersi ingenii diuersam
            in administrando imperio rationem seruabant. L. Paulus, uir prudens et Fabianae artis et
            consilii memor, bellum trahere, hostem morari, praelio abstinere. 3 Varro
            contra furere audere certamen exposcere. At breui spatio interposito patefactum est cum
            magna calamitate ac pernicie ciuitatis, quantum inter modestiam Aemilii et Varronis
            arrogantiam interesset. 4 Nam Hannibal inopia frumenti timens ne aliquis
            motus in castris oriretur, ex Glereno profectus cum calidiora petiisset Apuliae loca.
            Cum omnibus copiis ad Cannas consedit, quem insecuti Romani consules bina prope
            posuerunt castra, ita inter se iuncta ut tantum Aufido dirimerentur amne. 5
            Is solus fluuiorum, ut tradunt quidam, Apoeninum diuidit atque ex ea parte qua montes ad
            mare Inferum spectant oritur, in Adriaticum influit sinum. 6 Verum Lucius
            Paulus cum uideret Poenum in aliena morantem terra, non posse tot tamque diuersarum
            gentium copias diutius sustinere, in eadem sententia perseuerabat, ut bellum duceret.
            Hanc unam tutam uincendi uiam, hanc hosti perniciosam suae reipublicae salutem esse
            censebat. Quod si hoc Caio Terentio peruasum esset, satis apparebat a sedentibus Romanis
            frangi posse Hannibalis opes. 7 Sed uir inquieti animi non solum non
            mouebatur auctoritate Aemilii prudentissime consulentis, sed ipsum etiam increpabat
            fremebatque per uulgus, quod in aciem prodeunte hoste militem ociosum in castris
            contineret.
        
        
          40.1 Quamobrem cum uenisset dies in qua
            summa imperii sibi obtigerat, uicissim enim exercitibus praeerant, prima luce transmisso
            Aufido signum dimicandi proponit inconsulto collega inuitoque magis, quia repugnare non
            poterat, quam sponte eum sequente. 2 Hannibal laetus occasione pugnandi, quod
            omnem dilationem sibi aduersam esse censebat, copias amnem traducit paratissimas quidem
            atque omni armorum genere ornatissimas. 3 Multa enim spolia ex hostibus parta
            materiem praebuerant ad ornatum. Erat autem Romanorum acies in meridiem uersa. Horum
            oculos occupabat puluis meridiano excitatus uento, quem incolae uulturnum appellant.
              4 Hostes contra Septentrionem spectabant atque ita in acie dispositi erant,
            ut utrunque cornu tenerent Afri, in medio consisterent Galli atque Hispani. 5
            Primum a leui armatura, deinde ab equitibus concursum est, et quia exiguum ad
            peruagandum spatium inter amnem peditatumque relictum erat, atrox magis quam longum fuit
            certamen. 6 Pulso tamen 15 equitatu Romano, pedestris acies praelium excepit
            tanto ardore animorum, ut nullum aliud tempus ad dimicandum habitura uideretur.
              7 Sed nimia uincendi cupiditas ut primo congressu initium laetum, sic etiam
            postea exitum [115r] tristem Romanis dedit. Nam Galli atque Hispani,
            quos in medio locatos supra ostendimus, non sustinentes impetum Romanorum, sese ad
            Aphrorum subsidia recaepere. 8 Romani uero effuso cursu in hostem delati dum
            urgendo caedentes in medium coeunt, occasionem dederunt poenis, ut ex utraque parte
            cornua circumducerent. 9 Quingenti quoque Numidae equites qui paulo ante
            simulata fuga a consulibus fuerant comiter accaepti ac in postremo agmine consistere
            iussi, 10 ubi tempus uisum est gerendae rei, a tergo sese ostendunt, subitoque
            imprudentes atque inopinantes hostes aggrediuntur. Tum undique perturbata romana acies
            haud dubiam Poeno uictoriam dedit.
        
        
          41.1 Ad .XL. milia peditum, ad duo milia
            supra septingentos equites auctore Liuio eo praelio caesa dicuntur24. Polibius longe
            maiorem numerum caesorum affert25. 2 Sed his in medio relictis illud
            affirmare libet hac Cannensi clade nullam maiorem unquam nec Primo nec Secundo Punico
            bello a Poeno hoste illatam esse Romanis. Nam in ea pugna caesus est Paulus consul uir
            memoria dignus et usque ad supremum diem omni officio in patriam functus. 3
            Seruilius quoque prioris anni consul et alii consulares tum praetores praetoriique uiri,
            tribuni militum ac aedilitii quidam aliique permulti honestissimi senatores tum
            opportunorum ciuium exercitus, qui ad satietatem crudelissimi hostis interempti
            cecidereunt.
        
        
          42.1 Terentius consul qui auctor fuerat
            praelii committendi, ubi in omni parte Poenum superiorem uidit, salutem sibi comparauit
            fuga. Et Tuditanus tribunus militum cum magna manu per medios hostes erumpens Cannusium
            uenit. 2 Ibi ad .X. milia hominum ex manibus hostium tanquam ex tempestate emersa
            conuenerunt, summaque imperii ominum consensu ad Appium Pulchrum et P. Cornelium
            Scipionem, qui postea hoc bellum confecit, delata est.
        
        
          43.1 Hunc tandem exitum Cannensis habuit
            pugna, quae celeriter Romam perlata et si omnem ciuitatem (ut par erat) maestitia
            luctuque repleuit. 2 Senatus tamen populusque Romanus in tam aduersis rebus
            dignitate retenta non modo de seruanda urbe, sed etiam de reparando exercitu cogitauit,
            iuniores ad arma conciuit; nec Siciliam Hispaniamque neglexit, ut haec considerans
            mirari debeat tantum ea tempestate uel animi uel consilii in illo ordine populoque
            fuisse. 3 Nam ut caeteras omittam, clades ad Ticinum ad Trebiam ad
            Transimenum accaeptas, hoc postremum uulnus quo pene Romani imperii opes conciderunt,
              4 quae alia gens sustinere potuisset? Tulit tamen populus Romanus atque ita
            tulit, ut neque industria consilio neque consilium magnitudini animorum defuisse
            uideretur.
        
        
          44.1 Hannibal quoque uictor in reficiendo
            exercitu tempus terens spatium uictis dedit ad respirandum. Nam si extemplo finita pugna
            uictorem exercitum Romam duxisset, procul dubio aut succumbendum omnino aut extremum
            subeundum discrimen Romanis erat. 2 Huius postea tarditatis saepe pertesum
            Hannibalem tradunt, palamque conquestum, quod consulentibus quieti militum magis eo
            tempore credidisset, quam Maharbali praefecto equitum, qui subito Romam caput belli
            petendum censuit, cunctantique Poeno illud uulgatum protulisse dicitur: ¬´Vincere scis
            Hannibal, sed uictoria uti nescis¬ª26. 3 Verum non omnia (ut Nestor ille apud
            Homerum inquit)27 data sunt hominibus simul. Aliis enim ars uincendi, aliis celeritas
            conficiendi, quibusdam etiam conseruandi studium defuit. 4 Pyrrhum Epirotarum
            regem, qui bellum intulit populo Romano, preastantissimum belli ducem fuisse accepimus,
            hunc tamen memoriae proditum est egregium in acquirendo imperio, in conseruando uero
            minime aptum fuisse uirum. Sic etiam alia aliis adfuisse, quaedam etiam defuisse
            bellicis laudibus digna per ueteres historias cognoscere licet. 
        
        
          45.1 Caeterum post hoc praelium ad Cannas
            commissum Atelani Calatini Sannites Brutii praeterea atque Lucani aliique permulti
            Italiae populi fama ingentis uictioriae moti ad Hannibalem defecerunt28. 2
            Capua quoque quod multo ante concupiuerat Hannibal ueteribus relictis sociis noua se ei
            societate coniunxit, idque ad opinionem gentium magnum momentum rebus Cartaginensium
            attulit. 3 Erat enim ea tempestate ualidissima urbs multitudine ciuium incolarumque et
            post Romam florentissima omnium Italiae ciuitatum. 4 Hanc Hetruscorum
            coloniam (ut multa quae de ea referuntur, paucis uerbis complectar) Vulturnum primo,
            Capuam [115v] deinde a duce eorum Capio, 5 uel quod
            propius uero est, a campestri agro appellatam constat. Circum enim adiacent campi omni
            fertilitate terrae pulchritudineque agrorum insignes, quos [......]29
            appellant graeci. 6 Hanc quoque regionem ex omni parte illustres populi
            cingunt. Nam maritimam oram incolunt Suessani Cumani Neapolitani, Mediterraneam a
            Septentrione Calentini et Caleni, ab Oriente et Meridie Dauni et Nolani. Praeterea locus
            ipse natura munitissimus est, hinc mari, illinc maximis perpetuisque montibus cingitur.
              7 Ea uero tempestate florentes mira foelicitate Campani cum uiderent prope
            ad internicionem Romani imperii pugnatum esse ad Cannas, facile (ut plaerumque sit) ad
            uictoriam inclinarunt, Hannibalemque uictorem non solum sibi societate iunxerunt,
              8 sed etiam incredibili honore accaeperunt in urbem, sperantibus ciuibus
            confecto bello se inter Italos potentia atque opibus longe primos fore, adeo plaerumque
            mortales in rebus humanis spes ac opinio fallit. 
        
        
          46.1 Venienti Capuam Hannibali ingens
            multitudo obuiam effunditur studio uisendi celeberrimi nominis ducem, cuius tot
            uictoriae et secunda commissa praelia in ore atque oculis omnium uersebantur.
              2 Ingressus urbem deducitur ad domum Pacunii familiaris uiri et potentia
            atque existimatione facile principis Campanorum. 3 Coena conquisitissimis
            epulis comparatur. Ex Campanis ciuibus nemo ad conuiuium adhibetur praeter Vibellum
            Tauream uirum fortissimum et filium Pacunii hospitis, cui pater iratum Hannibalem eo
            quod Decium Magium pro Romana societate pugnantem secutus erat, magno negocio placauit.
              4 Sed opere precium est uidere quanta et quam uaria pericula praeter
            opinionem hominum maximis interdum accidant uiris. Nam is iuuenis licet simulatione
            reconciliatus Hannibali, nocendi tamen occasionem expectans, 5 dum celebratur omnium
            sermone laetitiaque conuiuium, patrem in interiorem partem aedium adducit, eumque
            hortatur, ut simul secum gratiam populi Romani graui peccato amissam summo beneficio
            redimere uelit. Consilium deinde aperit, quo animum induxerat, Hannibalem patriae suae
            totius Italiae hostem de medio tollere. 6 Homo qui id auctoritatis et parens
            esset filii dicto uehementer obstupuit, iuuenemque complexus magno labore multis cum
            lachrymis uix tandem exorauit, ut abiecto gladio domi suae hospitem tuto esse sineret.
              7 Ita Hannibal qui ab oceano Hispaniaeque ultimis oris per ingentia
            terrarum spatia militem trahens nunc hostium telis, nunc Gallorum insidiis petitus
            euaserat, parum abfuit, quin unius iuuenis manu inter epulas mensasque necaretur30.
        
        
          47.1 Postero die frequens senatus Hannibali
            datus est a Campanis, in quo ille gratissimis uerbis audientium impleuit aures, multa
            promittens multa suadens, quae facile credebant Campani, proptereaque sibi opinionis
            errore de Italiae principatu sperabant. 2 Quare ita turpiter se submiserunt
            Poeno, ut quasi libertatis obliti, non socium in urbem, sed dominum accepisse
            uiderentur. 3 Quin etiam praeter alia petenti Hannibali sibi tradi Decium
            Magium principem factionis aduersae non modo seruili decreto est senatus assensus,
              4 sed etiam passus est, ut spectante populo catenis uinctus in castra
            duceretur uir antiquae societatis memor reique publicae magis quam barbaris gentibus
            affectus ciuis. 
        
        
          48.1 Dum haec Capuae geruntur, interim Mago,
            Hannibalis frater, Carthaginem profectus foelicissimae uictoriae nuntium suis ciuibus
            detulit, resque ab Hannibale gestas magnificentissimis uerbis in senatu exposuit,
              2 et ad faciendam fidem orationi suae effundi iussit in uestibulo curiae
            aureos anulos Romanis equitibus ademptos, quorum cumulum alii modii unius alii trium
            modiorum dimidiique mensuram excessisse tradunt. 3 Petitum deinde
            supplementum concessumque a senatu est maiore studio, quam postea missum. Nam
            praesentibus rebus commoti Carthaginenses, ut initium laetum, sic prosperum belli finem
            sibi animis proponentes fauendum Hannibali delectum habendum, perseuerandumque in armis
            censuerunt, 4 uno tantum repugnante Hannone perpetuo hoste factionis
            Barchinae, cuius salutare consilium pacem suadens cum alias saepe, tum eo tempore maxime
            posthabitum reiectumque a Poenis est.
        
        
          49.1 Hannibal post societatem cum Campanis
            initam ad urbem Nolam exercitum admouit, oblata sibi spe per uoluntariam deditionem
            illius oppidi potiundi. Nec iam eum fefellit opinio, nisi praetor Marcellus concitatam
              [116r] multitudinem subito aduentu repressisset, 2
            succedentemque moenibus hostem tribus portis eruptione facta cum magna caede in castra
            adegisset. Hic est Marcellus31 uir bello insignis et militari gloria clarus, qui primus
            magnitudine quadam animi atque ingenii Hannibalem docuit posse uinci.
        

        
          50.1 Post haec Hannibal rem Nolanam in aliud
            tempus differendam ratus, Acerras petit, nullo negocio urbem capit diripitque. Maiore 10
            deinde conatu Casilinum aggressus locum ad nocendum Capue per opportunum, cum oppidanos
            Prenestinosque qui ibi praesidio erant neque pollicitationibus neque denuntiatione
            periculi permouere posset, exiguam partem copiarum ad obsidendum oppidum reliquit, ipse
            reliquum exercitum in hyberna deducit. 2 Capuam autem locum statiuis deligit
            urbem amoenam et omni delitiarum genere abundantem. Ibi miles assuetus sub diuo uitam
            agere, frigus famem sitim patienti animo tolerare, cum uariae species uolupatatum sibi
            quotidie offerrentur, breui ex strenuo ignauus, ex forti timidus, ex solerti iners
            mollisque euasit. 3 Corrumpunt enim blandae uoluptates omne robur animi
            indolemque uirtutis, ingenium labefactant, consilium eripiunt, quo quid perniciosius
            humano generi afferri potest?32 4 Merito igitur Plato33 escam malorum
            appellat uoluptatem. Et in praesentibus rebus Campanae delitiae magis quam Alpium iuga
            quam armati Romanorum exercitus Poenis obfuerunt. 5 Nam una hyems segniter
            molliterque acta tantum ualuit ad extingendum uigorem animorum, ut milites principio
            ueris in campum progressi omnis uirtutis bellicae obliti uiderentur.
        
        
          51.1 Hannibal exacta hieme ad Casilinum
            reuertitur, sperans oppidanos post tam longam obsidionem etiam inuitos in suam 5
            potestatem uenturos. At ii etsi omnium rerum inopia laborarent, tamen constituerant
            animis extrema etiam experiri, priusquam se crudelissimi hostis fidei arbitrioque
            permitterent. 2 Quamobrem farre primum, nucibus deinde per Vulturnum a
            Romanis accaeptis, rem eousque extraxere, ut confectus tedio Hannibal pactione, quod
            antea 10 recusauerat, oppidum reciperet.
        
        
          52.1 Caeterum hoc bellum in quo mira
            foelicitate omnia prope laeta secundaque euenerant Poenis, nulla tot uictoriis
            intercedente clade memoriae digna, coepit per id tempus uarios euentus uariamque rerum
            conditionem sortiri. 2 Nam societas inita cum Philippo Macedonum rege et
            supplementum a Carthagine missum, et Petilia Consentia aliaeque in Brutiis expugnatae
            urbes spes Carthaginensium confirmabant. 3 Ex altera parte Romani maximis
            praeliis in Hispania Sardiniaque hostibus fusis animos uehementer erexerant ad spem bene
            gerendae rei. 4 Praestantissimos eo tempore quaesiuerant duces Fabium Maximum
            Sempronium Gracchum et M. Marcellum uirum omni bellica laude dignum, qui ita impigre rem
            Romanam administrabant, ut sentiret poenus sibi cum acerrimo simul prudentissimoque
            hoste bellum esse gerendum.
        
        
          53.1 Primum enim apud Cumas a Sempronio
            Graccho magna suorum caede repulsus, coactus est obsidionem relinquere, pauloque post
            apud Nolam iusta acie cum Marcello magnam plagam accaepit. Nam ex Romanis citra mille,
            ex Poenis sex milia partim praelio caesa partim in fuga capta dicuntur. 2
            Haec autem pugna quanti momenti fuerit, facile ex eo intelligi licet, quod extemplo
            Hannibal Nolae oppugnatione omissa Apuliam petens, militem in hyberna deduxit.
              3 His factum est, ut ueluti ex graui morbo respirantes Romani summis
            uiribus aduersus hostem contenderent, iamque non solum tueri sua sed etiam aliena
            aggredi auderent. 4 Maxime uero conuersi erant ad Capuam oppugnandam
            refricante animos frequenti Campanorum iniuria, quod extemplo post Cannensem pugnam
            alienissimo reipublicae tempore defecerant ad uictorem Poenum, multorum beneficiorum
            obliti quae olim Romani in eam ciuitatem contulerant.
        
        
          54.1 Campani contra sui delicti conscii
            nouoque apparatu Romanorum perterriti ad Hannibalem in Apuliam mittunt oratum, ut maxime
            necessario tempore sociae urbi subueniat. 2 Is nulla interposita mora ex
            Apulia profectus magnis itineribus in Campaniam uenit, castrisque ad Tifata super Capuam
            positis magis distulit in aliud tempus, quam prohibuit, imminentem pestem Campanis. 3
            Sed cum crebris excursionibus per agrum Neapolitanum uagaretur, oblata est sibi denuo
            spes Nolae per proditionem occupandae. Erat enim in ea urbe sicut in plaerisque [116v] Italiae ciuitatibus plaebs a senatu diuisa. Multitudo auida
            nouarum rerum Hannibali optimates meliores consilio populo Romano fauebant.
        
        
          55.1 Poeno igitur ad occupandam Nolam
            proficiscenti, ut alias saepe sic etiam tunc cum instructis copiis Marcellus occurrit,
            primoque congressu praelium committere non dubitauit, in quo superior Romanus tanta
            alacritate hostem reiecit, ut satis appareret eo die calamitosam fuisse Carthaginensibus
            futuram pugnam, si equites diuerso itinere profecti ut a Marcello institutum erat, in
            tempore adfuissent. 2 Hannibal non sine magno detrimento copiis in castra
            reductis paulo post ex eo loco proficiscitur, atque in agrum Salentinum exercitum ducit.
            Nam quidam iuuenes Tarentini in aduersis praeliis Romanorum iam pridem capti
            liberaliterque 10 dimissi cum in referenda gratia memores esse uellent, spem Tarenti
            recipiendi Hannibali fecerant, si propius urbem exercitum admouisset. 3
            Quorum pollicitationibus compulsus Poenus omnibus modis huic rei studendum censuit, ut
            quod multo ante animo concupiuerat, aliquo maritimo oppido potiretur. 4 Erat
            autem ex maritimis urbibus nulla alia Tarento commodior ad auxilia ex Graecia accersenda
            et multa in exercitum transportanda, quae in dies ad necessarium usum expetebantur.
              5 Verum etsi aduersante Romanorum praesidio res in longum protracta sit,
            tamen non prius ab incoepto destitit Hannibal quam Nico et Philomenus auctores
            defectionis prodiderunt urbem.
        
        
          56.1 Arx solum a Romanis retenta, quae
            tribus fere partibus mari abluitur, reliqua quarta est, quae aditum habet a terra, quam
            murus et fossa muniebat. 2 Ab hac parte Hannibal frustra expugnationem
            expertus cum strenue defenderetur, fauces Tarentini portus impedire instituit, ratus
            hanc unam superesse uiam, qua Romani commeatu exclusi ad deditionem compellantur.
              3 Sed difficile opus apparebat futurum, cum claustra portus possiderent
            hostes et naues quibus exitus obsidendi erant exiguo spatio inclusae tenerentur. Has ex
            portu cui arx supererat subducere oportebat et in 30 proximum mare defferre.
              4 Nemo ex Tarentinis reperiebatur qui rationem huius rei exlicandae in
            medium afferret. Hannibal tantum cum optarent reliqui unus uidit naues machinis ex portu
            subduci plaustrisque impositas per mediam urbem ad mare deferri posse. 5
            Itaque adhibita solertia hominum paucis post diebus subducte naues in altumque delatae
            contra fauces portus stetere.
        
        
          57.1 Hannibal recuperata post centesimum
            prope annum, quam in Romanorum potestatem uenerat, Tarentinis urbe et arce terra marique
            5 obsessa, in Sannium rediit. Nam consules Romani frumentatoribus campanis oppressis
            direptisque ad Capuam duxerant legiones ac omnia studia belli in expugnationem eius
            urbis intenderant. 2 Quamobrem Poenus cogitationem Campanae rei studio
            ingenti suscipiens cum omnibus copiis aduersus hostem contendit, breuique interiecto
            spatio non detrectantibus pugnam Romanis utrique in certamen progrediuntur, 3
            praeliumque insigne apparebat futurum, nisi eodem tempore Sempronianus exercitus, qui
            Sempronio Graccho in Lucanis amisso a Cn. Cornelio in Campaniam ducebatur, certantes
            diremisset. 4 His enim copiis procul uisis priusquam discerneretur quis esset, territi
            Romani pariter Poenique copias in castra reducunt. Post haec consules ut Capua
            auerterent Poenum, cum diuersas regiones alter Lucaniam alter Cumas petiissent.
        
        
          58.1 Hannibal, in Lucanos profectus,
            occasionem caepit cum M. Centenio confligendi, qui temeritate atque audacia insignis
            exercitum sibi a senatu parum prudenter creditum callidissimo hosti obiecit. Commisso
            praelio Centenius audacissime pugnans occiditur, ex reliquis pauci euadunt. 2
            Accessit tunc ad hoc incommodum, ut Hannibal paulo post in Apuliam proficiscens alium
            exercitum Romanorum, cui praeerat Fuluius praetor, insidiis circumuentum profligaret
            deleretque. Nam ex .XX. milibus hominum cum ad libidinem crudelissimi ducis
            trucidarentur, uix duo milia superfuere.
        
        
          59.1 Consules inter haec ex discessu
            Hannibalis occasionem nacti cum omnibus copiis ad Capuam redeuntes undique cinxerunt
            urbem. Quod ubi Hannibal cognouit, cum expedito exercitu in Campaniam profectus, primo
            aduentu castra Romanorum inuadit, monitis ante Campanis, ut eodem tempore eruptionem
            faciant. 2 Imperatores Romani ad primum [117r] tumultum hostium
            partitis inter se copiis obuiam progrediuntur. Campanis nullo negocio in urbem
            compulsis, durior aduersus Poenum dimicatio fuit, qui cum alias saepe tum eo die
            acerrimum imperatorem se praestitit in praelio conserendo. Tentauit etiam siqua fallacia
            capere hostem posset. 3 Nam cum sui 10 castra Romanorum irrumpere conarentur,
            misit quendam latinae peritum linguae, qui iussu consulum alta uoce denuntiaret Romanis,
            ut castris iam prope amissis in proximos montes confugerent. 4 Vox inopinata
            facile audientes mouisset, nisi Romani Punicis dolis assueti cognouissent fraudem.
            Itaque celeriter se inuicem confirmantes hostem pedem referre seque in castra recipere
            coegerunt.
        
        
          60.1 Hannibal tentatis omnibus modis, cum
            uideret nullam sibi facultatem relinqui, qua duces Romanos a Capua remoueret, pro
            sociorum periculo anxius, confugit ad iam multo ante agitatum et ueluti ad extremum
            reseruatum consilium. 2 Cunctis enim necessariis comparatis castra mouet, et
            quanto maxime silentio potest transmisso Vulturno amne per agrum Sidicinum Allifanum
            Cassinatem infestis signis Romam petit, ratus aut hac uia nulla alia solui tam
            pertinacem obsidionem posse.
        
        
          61.1 Quod ubi Romam certis auctoribus
            nuntiatum est, tantus repente terror inuasit, ut raro sit unquam intra moenia
            uehementius trepidatum. 2 Cernebant enim acerrimum hostem quem totiens in
            magnis reipublicae malis experti erant, infesta iam patriae signa inferre, et quem
            absentem sustinere non poterant, praesentem senatui populoque Romano seruitutem minari.
              3 Igitur in tam trepida re placuit, ut Fuluius Flaccus alter ex ducibus
            Romanis a Capua accersitus; et consules noui Sulpitius Galba et Cornelius Centimalus
            extra urbem haberent castra; 4 et Caius Calphurnius praetor ualido praesidio
            Capitolium tueretur; et ii ciues, qui summos magistratus gessissent, repentinos tumultus
            auctoritate imperioque saedarent.
        
        
          62.1 Hannibal continuato itinere non prius
            constitit quam ad Anienem tria milia passuum ab urbe posuit castra, pauloque post cum
            duobus milibus equitum ex eo loco profectus ita urbi appropinquauit, ut a porta Collina
            usque ad templum Herculis obequitans situm moeniaque tam amplae ciuitatis non solum
            spectaret, sed etiam ociose contemplaretur. 2 Quem conspicatus Fuluius
            Flaccus ferre indignitatem non potuit. Itaque celeriter Romanos equites aduersus hostem
            immisit, qui ut imperatum erat magno impetu praelium ineuntes, facile ex eo loco
            summouerunt Poenum.
        
        
          63.1 Sequenti die Hannibal exercitum ex
            castris educit, aciem instruit, nullam dimicandi moram facturus si allicere hostem ad
            certamen possit. Idem Romani faciendum et praelium committendum putant. 2
            Quare progrediuntur in campum armatae utrinque copiae tanta alacritate animorum, ut
            nullum periculum recusaturae uiderentur pro eius diei uictoria consequenda. 3
            Etenim Carthaginenses de imperio orbis terrae, quod in eo ueluti supremo certamine
            collocatum putabant, Romani de patria de libertate de bonis omnibus utrum sua uel in
            hostium potestate futura essent, paulo post dimicaturi erant.
        
        
          64.1 Sed accidit res memoratu digna. Nam dum
            parati in armis signum dimicandi expectant, repente superuenit imber frequentibus
            procellis effusus, cuius tanta uis et asperitas fuit, ut cogeretur quisque militem in
            castra reducere. 2 Proximo quoque die in quem pugna dilata uidebatur, rursus
            in aciem utrisque exeuntibus similis tempestas exoritur, quae non minus quam superior
            Romanos pariter ac Poenos afflixit compulitque, ut instantis dimicationis obliti de
            salute tantum et fuga cogitarent. 3 Haec animaduertens Hannibal conuersus ad
            suos exclamasse dicitur, modo sibi mentem potiundae urbis Romae, modo facultatem non
            dari. 4 Id quoque turbauit Poenum, quod se tantis equitum peditumque copiis
            ex propinquo Romam urgente, supplementum in Hispaniam missum, et agrum in quo ipse
            constiterat longe maiore precio quam par erat emptum fuisse cognouit. Quare indignatione
            accensus argentarius, officinas ciuium Romanorum per praeconeum uenire iussit.
              5 Verum post haec siue animo reputans 15 quantae molis esset expugnare
            Romam urbem, siue inopiam frumenti metuens (decem enim dierum secum cibaria tulerat)
            castra mouere constituit. Itaque ex eo loco decedens ad lucum Feroniae se recipit ac
            templum, quod ibi opulentissimum fuisse tradunt, diripit pauloque post [117v] in Brutios Lucanosque contendit.
        
        
          65.1 Quod ubi Campani cognouere desperantes
            de summa rerum dederunt urbem Romanis. Sic igitur Capua recepta et in Romanorum
            potestatem redacta, magnum momentum apud omnis Italiae populos magnumque nouarum rerum
            desiderium fecit. 2 Mouit etiam animos gentium ipse Hannibal hostis, qui
            multa oppida, quae tueri non poterat, malo consilio diripi uastarique iussit. Nam ut
            antea saepe uictor plaerisque captiuis sine precio dimissis multorum uoluntates liberali
            officio deuinxerat. 3 Sic etiam per id tempus inhumana quaedam illius
            crudelitas causa fuit, ut multae urbes Punici imperii pertesae in Romanorum fidem
            redirent. Quarum in numero Salapiam fuisse tradunt, quae auctore Blacio principe
            factionis Romanae prodita consuli Marcello est, et lectissimorum equitum ala quae urbi
            praesidio erat prope ad internicionem deleta. 4 Haec est urbis, in qua
            scriptores nonnulli Poenum amore cuiusdam puellae captum fuisse tradunt et inmodicam
            cupiditatem uiri calumniis prosequuntur. Alii sunt qui huius ducis modestiam efferentes
            nec primum cum bellum in Italia gessit, nec postea cum in Aphricam rediit aut cubantem
            coenasse aut plusquam sextario uini indulxisse dicunt. 5 Quidam etiam
            reperiuntur qui Hannibali crudelitatem perfidiam aliaque eiusdem generis uitia
            tribuentes, nullam de pudicitia aut impudicitia hominis mentionem faciunt. Vxorem tantum
            ei fuisse scribunt Hispani generis ex Castulone non ignobili oppido, cui ob egregiam
            eorum hominum fidem Carthaginenses indulgebant praecipue et confidebant maxime34. 
        
        
          66.1 Verum, ut supra ostendimus, Hannibal,
            amissa Salapia, paulo post occasionem habuit longe maiorem quam accaeperat reddendi
            Romanis cladem. 2 Nam per id tempus Fuluius proconsul apud Herdoneam sedebat,
            sperans se urbe sine ullo certamine potiturum. Sed quia nullus in propinquo esset
            hostium metus (concesserat enim in agrum Brutium Hannibal) negligenter obibat munera
            uigiliarum atque in omni administratione belli indignam Romano duci segniciem
            praestabat. 3 Hanc negligentiam cum per occultos exploratores cognouisset
            Poenus, non putauit occasionem negocii benegerendi sibi omittendam esse. Itaque in
            Apuliam cum expeditis copiis profectus tanta celeritate ad Herdoneam uenit, ut parum
            abfuerit, quin Fuluium nil tale opinantem in ipsis castris opprimeret. 4
            Romani tamen ingenti animorum fiducia primum impetum excipientes, pugnam diutius 30 quam
            par erat extraxere. Demum sicut biennio praeterito circa ea loca duce alio Fuluio, sic
            etiam auspicio huius Fuluii proconsulis uictae superataeque Romanae legiones
            profligantur et dux ipse cum magna parte copiarum occiditur.
        
        
          67.1 Erat per id tempus in Samnio
            Marcellus35 consul, quo cum esset nuntiata clades imprudentia ducis accepta, quamquam
            serum 5 auxilium perditis rebus allaturus uidebatur, 2 tamen cupiens quod
            proximum auxilio erat, detrimentum sarcire, in agrum Lucanum (eo enim post uictoriam se
            receperat Hannibal) exercitum ducit, castrique in conspectu hostium positis, paulopost
            in aciem descendit, nec Poeni dimicationem sibi fugiendam putant. 3 Praelium
            extemplo committitur tanta obstinatione animorum, ut equis prope uiribus usque ad
            occasum solis certatum sit. Nox dubiae pugnae finem fecit. 4 Postero die
            Romani iterum in aciem exeuntes timoris confessionem expresserunt hosti. Hannibal enim
            suos intra uallum tenuit et sequenti nocte silenti profectus agmine in Apuliam
            uenit.
        
        
          68.1 Marcellus quoque per uestigia secutus
            Poenum, occasionem quaerebat, ut aliqua memorabili pugna de summa belli decerneret. Iam
            enim sibi persuaserat maxime ex Romanis ducibus se consilio solertia disciplina ac omni
            munere militiae conferendum Hannibali esse. 2 Sed tempus iam instantis hyemis
            impedimento fuit, ne iusta acie cum hoste contenderet. Nam leuibus quibusdam commissis
            praeliis cum non fatigandi milites frustra uiderentur in hyberna concessit.
        
        
          69.1 Principio ueris partim litteris Fabii,
            qui alter ex nouis consulibus eius anni erat, partim natura sua excitatus celerius
            opinione omnium ex hybernis egreditur, et aduersus sedentem eo tempore ad Cannusum
            Poenum exercitum ducit36. 2 Factum est autem propinquitate castrorum et
            certandi studio, ut paucis diebus ter collatis signis acie dimicarent. 3
            Primo die cum pari prope spe usque ad noctem perduceretur pugna et ad neutram [118r] partem uictoria inclinaret, utrique ueluti ex composito se in
            castra recipiunt. 4 Secundo die superior Poenus duobus prope milibus et
            septingentis ex hostibus caesis reliquas copias in fugam uertit. 5 Tertio die Romani
            deluendae ignominiae cupidi, quam ex proximo detrimento accaeperant, primi pugnam
            exposcunt et a Marcello in aciem deducuntur, cuius ferociam admiratus Hannibal dixisse
            traditur, rem cum eo hoste sibi esse gerendam, qui nec uictor nec uictus quiescere
            posset. 6 Praelium deinde atrocius quam ullum ex superioribus fuit nitentibus
            Romanis recens incommodum resarcire, Poenis uero indignantibus quod nuper uicti uictores
            ultro ad pugnam prouocarent. 7 Tandem Romani a Marcello increpiti monitique
            darent operam, ut non ante cladis quam uictoriae nuncius Romam ueniret, gradum acrius
            intulere, nec prius dimicationi finem fecere, quam triplicata prope illata clade hostem
            in fugam coniicerent.
        
        
          70.1 Sub idem tempus simili prope ratione
            qua amissum fuerat, Fabius Maximus Tarentum recepit. Quod ubi Poeno nuntiatum est
            dixisse eum tradunt et ¬´Romani suum Hannibalem habent¬ª37.
        
        
          71.1 Sequenti anno Marcellus et Crispinus
            creati consules omnibus uiribus incumbentes ad bellum duos consulares exercitus aduersus
            hostem ducunt. Quos Hannibal aequo campo sustinere posse diffidens, cum alias saepe tum
            eo tempore omne ingenium adhibendum putauit, ut hostem quem aperto marte superare non 5
            poterat, dolis caperet. 2 Haec cogitanti longe maior quam ausus esset optare,
            occasio gerendae rei obiicitur. Siluestris erat tumulus medius pene inter Punica et
            Romana castra, sub quo turmae quaedam Numidarum latebant iussu Hannibalis opportunis
            locis constitutae, ut aliquos ex hostibus uagos palantes exciperent; 3 ex
            altera parte 10 consules communi omnium uoce et sententia moti uisendum hunc tumulum,
            deinde si opus foret, occupandum censent, ne eo neglecto potiantur hostes et suis deinde
            ceruicibus inmineant. 4 Sed priusquam exercitum moueant, ut speculentur
            naturam loci, ambo ex castris exeunt et eo cum paucis equitibus proficiscentes incautius
            quam tantos uiros decebat in praeparatas insidias incidunt. 5 Momento
            temporis circumuenti cum neque perrumpere a fronte possent et a tergo caederentur,
            necessitate magis quam consilio praelium ineunt, in quo Marcellus egregie pugnans
            occiditur et Crispinus uulneratus uix tantum spatii adeptus est, ut se ex manibus
            hostium eriperet.
        
        
          72.1 Hannibal postquam M. Marcellum, qui
            maxime ex Romanis ducibus represserat cursum uictoriarum suarum interfectum audiuit,
            subito in collem ubi pugnatum fuerat, transtulit castra. 2 Ibi inuentum
            Marcelli corpus honorificentissime sepeliri iussit, ex quo percipi licet quantum ualeat
            apud omnis generis homines animi magnitudo excellentiaque uirtutis, cum interitum
            praestantissimi ducis ne crudelissimus quidem hostis honore sepulturae passus sit
            carere.
        
        
          73.1 Romani interim altero consule amisso
            altero saucio, extemplo se in proximos montes recaeperant et in loco tuto posuerant
            castra. Ipse autem Crispinus uicinas ciuitates monitum miserat, quia collega interiisset
            et annulo eius potitus esset hostis, a litteris nomine Marcelli compositis ut cauerent.
            2 Salapiam iam Crispini nuntius uenerat, cum litterae ab Hannibale afferuntur
            significantes Marcelli nomine, se eo proxime nocte uenturum. Salapitani cognita fallacia
            uiri nuntioque remisso, intentissima cura hostium aduentum expectant. 3
            Quarta uigilia Hannibal ad urbem uenit. In primo agmine locati ex industria erant
            perfugae Romanorum, ut latine loquentes fidem facerent Marcellum adesse. Horum cum ad
            sexcentos oppidanis introduxissent, clausa porta reliquas copias telis repellunt,
            introductos ad internicionem caedunt. 4 Ita Hannibal irriti incaepti pertesus
            castra mouet et in Brutios proficiscitur, ut Locrensibus terra marique a Romanis
            obsessis auxilium ferat.
        
        
          74.1 Post haec ingenti cura patrum
            plaebisque noui consules facti duo peritissimi belli duces Marcus Liuius et Claudius
            Nero, 2 qui partitis inter se copiis in prouincias proficiscuntur. Claudius
            in Salentinos, Liuius in Galliam contendit aduersus Hasdrubalem Barchinum, qui superatis
            Alpibus ingentibus peditum equitumque copiis iungere se fratri properabat.
        
        
          75.1 Accidit autem per id tempus, ut
            Hannibal magnis afficeretur incommodis a Claudio consule, qui primum in Lucanis
            adhibitis etiam Punica arte insidiis [118v] hostem fudit.
              2 Deinde in Apulia prope Venusiam Poeno congressus tumultuariam pugnam
            tanto impetu conseruit, ut magnum numerum hostium interficeret. Quo detrimento affectus
            Hannibal extemplo ad reparandum exercitum Metapontum se contulit. 3 Ibi
            paucos moratus dies copias ab Hannone accipit et suis adiungit, ac rursus Venusiam
            repetit. 4 Claudius non longe a Venusia habebat castra et interceptis hostium
            litteris cum Hasdrubalem appropinquare cognouisset. 5 Dies noctesque agitabat
            animo, quibus modis efficere posset, ne tantorum ducum copiae simul iungerentur. Itaque
            omni ratione subducta consilium caepit periculosum, ut apparebat futurum, sed forsitan
            eo tempore necessarium. 6 Nam sub legati custodia castris relictis ipse cum
            parte exercitus magnis itineribus in Picoenum profectus sexto die Senam peruenit. Ibi
            consules ambo iunctis copiis propter Methaurum flumen Hasdrubalem adorti secundissimo
            praelio conflixerunt. Ad .LVI. hostium milia eo die caesa dicuntur, paremque prope aiunt
            acceptae ad Cannas redditam hosti cladem. 
        
        
          76.1 At Claudius Nero post hanc memorabilem
            uictoriam non minus celeriter, quam profectus erat. Venusiam repetens caput 15
            Hasdrubalis prope stationes hostium poni captiuosque dimitti iussit, qui tantae
            calamitatis nuntium ad Poenum deferrent. 2 Nam eum ignorare compertum est,
            quae parata primum occultis consiliis, quae deinde acta proximis diebus fuerant. In quo
            mirari libet callidissimi ducis solertiam sic deceptam fuisse a Claudio in tam modico
            castrorum interuallo, ut prius caesum cum omnibus copiis fratrem, quam profectum
            reuersumque in castra consulem Romanum sciret. 3 Verum Hannibal hoc tam
            ingenti non solum publico, sed etiam priuato perculsus uulnere uicissitudinem
            Carthaginensium rerum se agnoscere inquit pauloque post ex iis locis profectus in agrum
            Brutium se recaepit. 4 Non enim latebat peritissimum ducem quantum
            accessionis Romanae rei ea plaga ad Methaurum accepta, quantumque momenti ad summam
            uniuersi belli factura esset.
        
        
          77.1 Ipse tamen omnibus uiribus quae sibi in
            Italia post tot conserta praelia tot expugnatas urbes relinquebantur, simul collectis
            inuicto animo per id tempus bellum sustinuit. Et quod mirum cuique uideri debet,
            exercitum ex Hispanis Aphris Gallis atque ex aliis gentibus mixtum sic concordem siue
            auctoritate siue prudentia tenuit, ut ne minima quidem seditio dissensioue militaris sit
            in castris audita. 2 Nec iam Romani Sicilia Sardinia Hispaniisque receptis
            hunc hostem aut in Italia delere aut ex Italia deducere prius potuerunt, quam in
            Aphricam mitterent P. Cornelium Scipionem, qui ex propinquo inferens Poenis arma, in
            tantum discrimen rem Carthaginensem impulit, ut extemplo necessitate coacti Hannibalem
            ex Italia reuocarent. 
        
        
          78.1 Erat per id tempus, sicut ante dictum
            est, in agro Brutio Poenus, ac excursionibus magis quam iustis praeliis gerebat bellum,
            nisi quod aliquando cum Sempronio consule tumultuariam pugnam conseruit, nec multo
            interiecto spatio cum eodem iusta acie dimicauit. Primo certamine Poenus, secundo
            Romanus superior fuit. 2 Nec iam ultra in Italia quicquam memoria dignum apud
            Graecos Latinosque auctores ab Hannibale gestum comperio. Iussu enim Carthaginensium in
            Aphricam accersitus, post sextum et decimum huius Punici belli annum Italiam reliquit,
            multum prius de senatu Carthaginensi multum etiam de se ipso questus. 3 De
            senatu quidem quod se tam diuturno tempore in hostili commorantem terra parum
            supplemento pecunia et caeteris rebus, quae ad usum belli expetebantur, adiuuisset.
              4 De se uero quod totiens Romanis legionibus fusis caesisque, moram semper
            post uictoriam trahens spatium dedisset hosti ad respirandum. 5 Memoriae
            quoque proditum est, eum priusquam classem conscenderet, prope Iunonis Laciniae templum
            arcum condidisse Punicis Graecisque litteris in sculptum, in quo res a se magnifice
            gestae summatim continebantur.
        
        
          79.1 Decedens autem ex Italia Hannibal satis
            prospera nauigatione usus, paucis diebus Leptim tenuit, ac omnibus copiis in terram
            expositis Asdrumentum primo atque inde Zamam profectus, cum cognouisset quo statu res
            Carthaginensium essent, commodissimum esse statuit de finiendo bello consilium inire. 2
            Itaque placuit ei, ut ad Scipionem mitteret, qui ab eo postularent, ut aliquem locum
            medium utriusque colloquio diligeret, uelle sese de summis rebus cum [119r] eo agere. 3 Nec satis constat utrum iussu senatus an priuato consilio id factum
            a Poeno sit. Colloquii renuendi Scipioni causa non est uisa. 4 Quamobrem
            constituto die conuenere in patenti campo cum singulis interpretibus duo celeberrimi
            duces et potentissimarum gentium imperatores diuersis sententiis de pace et bello
            sermonem habituri. 5 Nam Hannibal maxime ad pacem inclinauerat animum, quod
            cernebat rem Carthaginensium deteriorem in dies fieri, Siciliam Sardiniam Hispanias iam
            esse amissas, bellum ex Italia in Aphricam translatum, Siphacem potentissimum regem a
            Romanis captum. 6 Omnem spem salutis in iis copiis esse repositam, quas ipse
            uelut diuturni belli reliquias ex Italia traiecisset, quibus siquid durius contingeret,
            uix tantum Carthaginensibus uel externi uel ciuilis roboris superesse, ut ad tuenda
            Carthaginis moenia sufficere posset. 7 Itgitur longa oratione usus
            uehementissime contendit Scipionem in eam sententiam trahere, ut pacem quam bellum
            mallet. Sed Scipio cum in magna spe esset conficiendi belli, a pacis consiliis abhorrere
            uidebatur. 8 Itaque post longum sermonem ultro citroque habitum re infecta ex
            colloquio discesserunt. Nec multo interiecto spacio praelium illud memorabile apud Zamam
            conseruerunt, quod secundissimum Romanis accidit.
        
        
          80.1 Primo concursu elephanti
            Carthaginensium in suos conuersi equitatum Hannibalis perturbarunt, et Lelius ac
            Masinissa ex utroque cornu pauorem augentes nullum equitibus spatium dederunt, ut se ex
            fuga reciperent. 2 Pugnatum est tamen a pedestri acie diu atque acriter, cum
            Poeni superioribus uictoriis fraeti in suis dextris totius Aphricae salutem collocatam
            putarent. Romani autem animo pares spe etiam superiores essent. 3 Sed Romanis
            non mediocre momentum ad uictoriam fuit, quod Lelius ac Masinissa profligatis equitibus
            opportune in praelium redeuntes maximum terrorem iniecerunt hosti. 4 Eorum
            enim aduentu celeriter factum est, ut Poeni remittentes ardorem pugnae nullum saluti
            suae praeter quam in fugam remedium quaerent. 5 Supra .XX. milia hostium eo
            die a Romanis caesa totidem prope capta dicuntur. Ipse Hannibal dux ad ultimum euentum
            pugnae moratus, e media caede cum paucis effugit.
        
        
          81.1 Accersitus deinde Carthaginem, ut
            labenti reipublicae subueniret, ostendit sentaui nullam spem in armis ulterius esse
            ponendam, suasitque ut postpositis caeteris rebus mitteret ad imperatorem Romanum, qui
            quacunque ratione possent de pace agerent. Missi .X. legati cum pacis conditiones
            Carthaginem rettulissent. 2 Ferunt Gisgonem quendam paci aduersantem
            senteniam dixisse de renouando aduersus Romanos bello, quae cum a multis audiretur,
            indignatus Hannibal eo tempore ab imperitis uiris talia iactari, dicentem adhuc hominem
            ex superiore loco deturbauit. 3 Et cum hoc audax negocium ac libera ciuitate
            indignum uisum multitudini esset, suggestum ascendens: Neminem, inquit, indignari
            oportere, si is qui a prima pueritia a Carthagine profectus in bello et armis aetatem
            aegisset, urbanas consuetudines ignoraret.
        
        
          82.1 Post haec de conditionibus pacis ita
            prudenter dixerunt, ut extemplo Carthaginenses tanti uiri auctoritate commoti
            accipiendas eas leges, quas uictor et necessitas daret, censerent. 2 Fuerunt
            autem conditiones admodum durae, quales uictores uictis in extremis rebus imponere
            consueuere. Sed praeter caetera Carthaginenses annuum stipendium populo Romano usque ad
            certum tempus soluere tenebantur. 3 Cum uenisset dies, in quo prima pensio
            conferenda Romanis erat, et ingemiscerent omnes ad uocem tributi, ferunt Hannibalem
            commotum inutili lamentatione Poenorum risum effudisse, 4 et increpitum ab
            Hasdrubale Heduo, quod in communi totius ciuitatis maesticia tam effuse laetaretur,
            respondisse non laetantis hominis illum esse risum, sed eorum inanes lachrymas
            deridentis, quae eo tempore in leuiore malo, quod cuiusque priuati ciuis pecuniam
            tangeret, potius manarent, quam antea cum Romani classes arma et amplissimarum
            uictoriarum spolia Carthaginensibus 15 detrahebant, uictisque imponebant leges.
        
        
          83.1 Non me praeterit auctores38 esse qui
            dicant Hannibalem ueritum ne petenti Scipioni dederetur, statim re male gesta in Asiam
            profugisse. Sed utrum subito hoc factum fuerit, an aliquanto post praelium illud ad
            Zamam commissum, parum referre arbitramur, cum satis constet eum desperatis rebus in
            Asiam profectum exilioque [119v] mulctatum ad Antiochum peruenisse.
              2 Fama quoque haud dubia est tam hospitaliter tamque honorifice accaeptum
            esse a rege, ut statim publicis pariter ac priuatis consiliis adhiberetur. 3
            Erat enim Hannibalis nomen magna apud omnes gloria, communis insuper accedebat ira
            communeque in Romanos odium, uehemens stimulus ad excitandum bellum. 4 Quare
            opportune accessisse uidebatur, non solum ad inflamandum animum regis sed etiam ad
            aperiendam uiam gerendi aduersus Romanos belli, quam unicam tantum esse dicebat, si arma
            in Italiam transferrentur et Italici generis compararentur milites, quibus solis uictrix
            aliarum gentium prouincia superari posset. 5 Centum nauium classem, decem et
            sex milia peditum, mille equites petebat a rege. His copiis se Italiam intraturum
            pollicebatur ac turbaturum Italicas gentes, quas sciret ob recentem memoriam Punici
            gesti belli uehementer horrere Hannibalis nomen. 6 Spem insuper afferebat de
            Punico renouando bello, si per regem sibi liceret Carthaginem mittere, qui factionem
            Barchinam concitarent atque eorum animos permouerent, quibus imperium populi Romani erat
            inuisum. 7 Assentiente rege Aristonem quendam Tyrum delegit hominem callidum
            et idoneum ad hoc negocium conficiendum. Huic magnis premiis pollicitationibusque
            persuasit, ut Carthaginem peteret, amicos conueniret et mandata quaedam uerbis suis ad
            eos deferret.
        
        
          84.1 Ita Hannibal patria exul per totum
            orbem terrarum aduersus Romanos concitabat bellum. Nec iam inanes eae cogitationes
            uidebantur futurae, si Antiochus ut ab initio coepit, sic etiam postea ei magis quam
            adulatoribus et purpuratis suis fidem praestitisse. 2 Sed inuidia quam
            plaerumque regiae domus alunt, multos Hannibali aduersarios peperit, qui cum uererentur,
            ne callidus imperator iis consiliis aucupando gratiam regis in maximum auctoritatis et
            potentiae gradum ascenderet, eum suspectum reddere nitebantur. 3 Accidit
            etiam per id tempus ut P. Villius legatus Ephesum ueniens frequentem cum Poeno sermonem
            haberet, ex quo facile data est obtrectatoribus criminandi facultas et tanta suspicio de
            fide Hannibalis Antiocho orta, ut omnino a consilio regio excluderetur.
        
        
          85.1 Sunt qui dicunt eodem tempore P.
            Aprhicanum unum ex legatis ad Antiochum missum, cum Poeno esse locutum et inter alia
            multa ab Hannibale petiisse, ut ex animi sententia diceret, quem maximum imperatorum
            fuisse censeret, 2 Hannibalem autem respondisse, primo loco sibi Alexandrum
            Macedonum regem, 5 secundo Pyrrhum Epirotam, tertio seipsum collocandum uideri.
              3 Ad hoc leniter arridentem Aphricanum dixisse: ¬´Quid censeres Hannibal si
            me uicisses?¬ª ¬´Me procul dubio, inquit, cunctis aliis imperatoribus anteferrem¬ª.
              4 Hoc responsum placuisse Scipioni ferunt, quod se nec posthabitum nec
            adhibitum in comparationem, sed ueluti incomparabilem occulta quadam assentatione a
            Punico ingenio relictum uideret39.
        
        
          86.1 Post haec Hannibal occasionem nactus
            Antiochum alloquendi iam inde a prima pueritia repetens sic seipsum purgauit, sic de
            odio suo in Romanos disseruit, ut in pristinam gratiam regis quam prope amiserat
            amicitiamque rediret. 2 Itaque rex constituerat animo hunc ducem cum regia
            classe in Italiam mittere, ut praestantissimi uiri et perpetui hostis populi Romani
            sicuti iam sibi persuaserat, animum ingeniumque experiretur. 3 Sed unus Thoas
            princeps aetholorum huic sententiae aduersatus seu inuidia seu quod re uera ita agendum
            censeret, mutauit animum regis, et hanc deliberationem quae magnum momentum ad bellum
            habitura uidebatur, omnino euertit. 4 Hortatus est enim Antiochum ut in
            Graeciam traiiciens ipsemet rem suam ageret, nec paterentur huius belli gloriam ad alium
            peruenire. Rex igitur persuasus paulopost in Graeciam proficiscitur ad excitandum
            aduersus Romanos bellum.
        
        
          87.1 Ubi non longo interiecto spatio, cum de
            concilianda Thessalorum gente communi consilio agitaret, Hannibal nominatim sententiam
            rogatus, non tam de Thessalis quam de summa rerum ita elato animo disseruit, ut
            approbationem omnium, qui ibi aderant, assensumque moueret. 2 Non enim de
            Thessalis magnopere laborandum, sed curandum omnibus modis censuit, ut Philippus
            Macedonum rex aut in belli societatem ueniret aut neutri parti adhaerens dimicationem
            ociosus spectaret.
        
        
          88.1 Adiecit praeterea consilium de
            inferendo ex propinquo [120r] Romanis bello, suam quoque operam ad id
            conficiendum amplissimis uerbis pollicitus est et detulit. Auditus est Poenus summa
            attentione sententiaque illius laudata magis quam postea re aut effectu comprobata.
              2 Ex quo plerique mirantur hunc ducem qui tot annos cum populo Romano
            omnium pene gentium uictore certauerat, eo tempore posthabitum esse a rege, quo erat
            eius opera et consilium maxime expetendum. 3 Quis enim in toto orbe terrarum
            callidior imperator reperiri poterat? quis ad gerendum cum Romanis bellum accommodatior?
            Hunc tamen posthabuit rex initio gerendarum rerum, nec multum tempus praeteriit, cum
            caeterorum consilia deridens fassus est unum Hannibalem praeuidisse ea quae in rem
            essent. 4 Nam cum bellum in Graecia prospere euenisset Romanis, cessit ex
            Europa Antiochus et Ephesum se recepit. Ibique solutus curis pacem animo destinabat,
            minime credens timenda esse in Asia Romana arma. 5 Nec deerat talia
            concupiscenti adulatorum assentatio, perpetuum malum regum, qui dum ea quae uolunt,
            libenter audiunt, se adulari sinunt et falli aequo animo patiuntur. 6 Sed
            Hannibal, cui nota erat potentia Romanorum et dominandi cupiditas, regem monuit, ut de
            omnibus aliis praeter, quam de pace cogitaret, Romanos crederet nunquam quieturos, nisi
            cum experti essent, an sicut in Aphrica Europaque, ita etiam in tertia parte orbis
            terrarum extendere fines imperii possint.
        
        
          89.1 Motus auctoritate uiri Antiochus
            extemplo Polixenidam hominem sagacem et maritimis certaminibus assuetum aduentanti
            Romanorum classi ire obuiam iussit, et Poenum in Syriam misit, ut magnam uim nauium
            compararet. 2 Huic deinde classi Hannibalem ipsum et Appollonium quendam ex purpuratis
            suis praefecit, qui cum audissent Polixenidam cum Romanis congressum haud prospere rem
            gesisse, praelium ipsi cum Rhodiis, qui socii erant populi Romani, committendum
            putarunt. 3 Hannibal in ea pugna Eudamum praefectum Rhodiorum a sinistro cornu inuadens
            iam praetoriam nauim circumuenerat et sine dubio superior erat, cum ex alio cornu hostes
            fugato Appollonio aduolarunt et uictoriam prope iam certam ex eius manibus
            extorserunt.
        
        
          90.1 Post hanc naualem pugnam parum
            foeliciter tentatam nihil fere memoria dignum ab Hannibale gestum accaepimus. Nam
            debellato Antiocho Romani praeter alias conditiones quas imposuerunt regi, Hannibalem
            perepetuum suae reipublicae hostem sibi tradi postulabant. 2 Haec Hannibal
            multo ante prospiciens subito post illam memorabilem pugnam ad Magnesiam commissam, qua
            regiae opes conciderunt, ab Antiocho discessit; 3 et longis erroribus
            euagatus, tandem ad Prusiam Bythiniae regem confugit, non quod in amicitia eius spem
            multam reponeret, sed quia per orbem terrarum longe terra marique dominantibus Romanis
            armis locum magis necessarium quem posset quam tutum quem uellet, sibi petendum
            censebat.
        
        
          91.1 Sunt qui uicto Antiocho in Cretam
            profectum ad Cortynos Hannibalem dicunt, ibique extemplo uulgatum esse eum magnam uim
            auri argentique secum ferre. Ex quo ueritum ne Cretenses sibi manus iniicerent, tale
            remedium inuenisse ad periculum euitandum. 2 Amphoras plumbo aurato refertas
            in templo Dianae collocari iussit, simulans se earum ueluti thesauri sui maximam curam
            solicitudinemque habere. Ex altera parte statuas aeneas quas pecunia impleuerat, domi
            abiecit. Dum illi templum custodiunt, ne amphorae se insciis auferantur, interim
            Hannibal uelis in altum datis in Bithyniam profugit. 3 Est autem in Bithynia
            uicus iuxta littus maris, quem incolae regionis Libyssam appellant, de quo uulgatum
            carmen circumferri solitum aiunt: ¬´Corpus Hannibalis Libyssa tumulabit terra¬ª. Eo in
            loco diuersabatur Poenus non inerti quidem ocio uitam agens, sed in nautis equis ac
            militibus exercendis studium adhibens.
        
        
          92.1 Dicunt autem scriptores quidam hoc
            tempore Prusiam gerentem bellum cum Eumene Pergami rege, qui socius et amicus erat
            populi Romani, classi Hannibalem praefecisse. Hunc uero nouo commento Eumenem aggressum
            ex nauali praelio uictoriam reportasse. 2 Nam priusquam pugnam inirent,
            Hannibalem tradunt magnam serpentum copiam in uasa fictilia coniecisse, deinde inito
            praelio, dum omnium animos oculosque occuparet certamen, uasa in hostium naues inmisisse
            atque eo pacto implicatos hostes et re noua perterritos in fugam [120v] uertisse. 3 Eius autem sic gestae rei non uetustiores annales, sed
            Aemilius et Trogus meminerunt40. Itaque fides penes auctores sit. 4 Caeterum
            horum regum contentionibus Romam perlatis, senatus T. Flaminium, cuius ob res in Graecia
            gestas celebre nomen est, legatum in Asiam misit, ut (quantum coniectura assequi possum)
            cum utroque rege de pace ageret.
        
        
          93.1 Is cum ad Prusiam uenisset, iniquo
            animo ferens hominem inimicissimum nomini Romano ex tot domitis gentibus populisque
            caesis superesse, magna contentione a rege impetrauit, ut sibi Hannibal dederetur.
              2 Iam inde ab initio Poenus leuitatem Prusiae suspectam habens, in
            diuersorio plures cuniculos fecerat, septemque exitus praeparauerat ad capessendam
            fugam, siqua repentina necessitas compulisset. 3 Auxerat etiam non
            mediocriter hanc suspicionem suam Flaminii aduentus, quem sibi tum publice ob commune
            odium urbis, tum priuatim ob memoriam Flamminii 5 patris ad Trasumenum lacum interempti
            omnium Romanorum infestissimum esse credebat.
        
        
          94.1 Ita anxius curis remedia (ut supra
            diximus) ad euadendum inuenerat parum sibi aduersus tantas opes profutura. Cum milites
            regii frequentes ad eum capiendum missi undique cinxerunt domum, ad primum eorum
            aduentum tentauit Hannibal per quam occultissimum exitum fugam capessere. 2
            Vbi eum locum custodiis teneri sensit omni spe euadendi abiecta, statuit morte
            uoluntaria Romanorum manus effugere. 3 Alii seruum ab eo iussum compressa
            gula spiritum interclusisse tradunt. Quidam sanguinem tauri, sicut Clitarchus
            Stratoclesque de Themistocle finxit41, bibisse eum dicunt atque eo potu mortuum
            concidisse. 4 Liuius autem locupletissimus historiae auctor Hannibalem
            scribit uenenum ad similes casus praeparatum poposcisse et pene mortiferam illam
            potionem tenentem manu dixisse: ¬´Soluamus ingenti cura populum Romanum, ubi mortis iam
            consumpti senis tantum tamque praesens desiderium tenet¬ª42. 5 Romani patres
            Pyrrhum Epirotarum regem infestis signis appropinquantem moenibus Romanae urbis a ueneno
            monuerunt, ut caueret. Hi auctores fuere, ut regiae dignitatis uinctaeque dextraeque
            oblitus hospes hospitem scelere prodiret. 6 His dictis regem Prusiam multis
            execrationibus detestatum ueneno sibi consciuisse mortem .LXX. aetatis anno, ut quidam
            memoriae prodiderunt. Defuncti corpus apud Libyssam collocatum dicunt in lapideo
            sepulchro, in quo scriptum fuit: ¬´Hannibal hic situs est¬ª.
        
        
          95.1 Sed eius mortis nuntium accipientes
            Romani, uarie id prout cuiusque ingenium erat interpretabantur. Plaerique Flaminium
            crudelitatis arguebant, quod ueluti praeclari cuiusdam facinoris gloriam adepturus
            auctor extitisset opprimendi exacta aetate uirum, a quo nullum ulterius periculum
            reipublicae iam prope uictrici omnium gentium timeri poterat. 2 Quidam uero
            factum excusantes, Flaminio etiam tribuebant laudi, quod perpetuum hostem populi Romani
            de medio sustulisset, cui etsi uires corporis ac robusta aetas, non tamen ingenium
            consilium rei militaris peritia deesset, quibus Prusiam ad arma concitare, Asiamque
            nouis bellis commouere ac perturbare potuisset. 3 Erant enim per id tempus
            ita amplae Bithyniae regni opes, ut non facile contendendae uiderentur. Nam posteris
            temporibus Mithridates Bithyniae rex diu naualibis terrestribusque copiis populum
            Romanum fatigauit, aduersusque Lucium Lucullum ac Cneum Pompeium praestantissimos
            imperatores cum magnis exercitibus in acie stetit. Idem a rege Prusia duce praesertim
            Hannibale timeri poterat. 4 Quare nonnulli ea praecipue causa Quintum
            Flaminium opinantur ad Prusiam missum esse legatum, ut Hannibalis necem secretis
            consiliis agitaret. Verum credere libet hoc quaesitum esse a Quinto non tam ut praesenti
            morte Hannibalem de medio tolleret, quam ut homo qui tot inflixerat suae reipublicae
            clades, Romam uiuus 25 perduceretur, idque populo Romano utile, sibi uero honorificum
            esse censeret.
        
        
          96.1 Tali genere mortis interiit Hannibal
            Poenus uir, ut alia omittam, bellicis sine dubio laudibus uehementer excellens, cuius
            siue animus siue ingenium siue egregia rei militaris disciplina quanti momenti fuerit in
            rebus, facile ex eo intelligi licet, quod Carthaginenses bello tanta contentione
            suscepto, 2 non prius se uictos confessi sunt, quam cum fuit Hannibal apud
            Zamam magno illo praelio superatus, ut bellicae eorum uires stetisse simul cum Hannibale
            duce atque una cum eo concidisse uiderentur.
        


      
    
  

  
  
    
      
        [VIDA DE AN√çBAL, TRADUCIDA POR ALFONSO DE PALENCIA]
      
      
        Columbia University
      
      
        Information about the source
      
    
  
  
    
      
        
          Plutarcho phil√≥sopho escrivi√≥ en griego la vida del ylustre var√≥n
              Hann√≠bal; bolviola en lat√≠n Donato de Acciayolo florentino y el
            cronista Alfonso de Palencia la traduxo en roman√ße castellano.
        
        

        

        
        
        
        
        
        
        
        
        
        
        
        
        
        
        
        
        
        
        
        
        
        
        
        

        

        
        
        
        
        
        
        
        
        
        
        
        
        
        
        
        
        
        
        
        
        
        

        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        
        

      
    
  

  
  
